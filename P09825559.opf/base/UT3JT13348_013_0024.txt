"!#1$0000450༄༅། །ཁམས་གསུམ་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཐུན་མོང་མ་ཡིན་པ་གསང་བའི་

 ཟབ་ཆོས་ནོར་བུའི་བང་མཛོད་བཞུགས་སོ།།1$0000360 "2 བར་དོ་དགྲ་བཞི་ལམ་འཁྱེར་གདམས་པའི་ལོ་རྒྱུས།། ༨༣༧༽ ན་མོ་གུ་རུ། གདམས་པ་རིན་པོ་ཆེ་འདིའི་ལོ་རྒྱུས་ནི། རྗེ་སྒམ་པོ་པ་ཆེན་པོ་དེ་སྒམ་པོ་ན་བཞུགས་པའི་དུས་སུ། ནམ་ཟླ་སྟོན་དགུན་གྱི་མཚམས་ལ་སོང་བའི་དུས་ན་ནམ་ཞོད་ཆེན་པོ་བྱུང༌། དེ་ནས་ནམ་ཞོད་ཀྱང་ཆད། རྨུགས་པ་ཡང་དྭངས། དཔོན་གཡོག་འགའ་མཛད་ནས་སྒམ་པོའི་ནུབ་ཀྱི་རི་ལ་སྐྱོ་བསངས་ལ་བྱོན་པས། རྫི་བུད་ཆེན་པོ་བྱུང་ནས་འཁོར་རྣམས་ཀྱིས་རྟ་ཕྱུགས་འགའ་ཡོད་པ་མ་ཐུབ་སྟེ། ཁོང་ཐམས་ཅད་ཀྱིས་སློབ་དཔོན་སྒམ་པོ་པ་ལ་སློབ་དཔོན་འདིར་བྱོན་ཟེར་ཞིང་གྲོགས་བཅོལ་བས། སང་ནངས་མོའི་དུས་སུ་སོང་བ་དང༌། རྗེ་སྒམ་པོ་པའི་ཞལ་ནས། མདངས་སློབ་དཔོན་འདིར་བྱོན་ཟེར་བ་དེ་སུ་ཡིན་གསུངས་ནས་མི་དགྱེས་པ་ལྟར་མཛད་པ་ལ། དེ་སློབ་དཔོན་སྒོམ་པ་བ་ཡིན་ཞུས་པས། སློབ་དཔོན་སྒོམ་པ་ལ་ཕྱག་རྐྱོང་དང་གསུངས་ནས་ཕྱག་བརྐྱང་བས་སྣུམ་ཤད་དེ་འདུག་པས་མཉེས་ནས། ཁྱོད་ངའི་མི་ཆོས་པས་ཀྱང་བུར་སོང་ནས་འདུག་པས། ཁྱེད་ཐམས་ཅད་ཀྱིས་ཁོ་ལ་ཆོས་འབྲེལ་ཞུས་གསུངས་ནས། ཐམས་ཅད་ཀྱིས་ཆོས་འབྲེལ་ཞུས། རྗེ་ཕག་མོ་གྲུ་པས་ཀྱང་ཆོས་འབྲེལ་ཞུ་དགོངས་པ་ལ་ཞལ་སྔ་ནས་ཁོ་ལ་ཆོས་འབྲེལ་མ་ཞུ་རྟེན་འབྲེལ་ཡོད་པ་ཡིན། ཁོ་ལ་མེད་པའི་ཆོས་ཟབ་མོ་བྱ་གསུང་ནས་ཆོས་འདི་གནང་བ་ཡིན་གསུངས། རྗེ་ཕག་མོ་གྲུ་པས་ཆོས་འདི་སུ་ལ་ཡང་མ་བསྟན། ཕྱིས་ནགས་གསེབ་ཅིག་ཏུ་སྐྱོ་བསངས་ལ་བྱོན་པས་ར་རྫིས་ར་མ་ཐུབ་པར་འུར་རྡོ་འཕངས་པས་དབུ་ལ་ཕོག་པས། ཡུན་རིང་པོ་ཞིག་ཏུ་དྲན་པ་མེད་ཅིང་བརྒྱལ་བ་ལྟར་སོང་སྟེ་སངས་པ་དང༌། ཐུགས་དགོངས་ལ་ང་ལྟ་བུའི་རྣལ་འབྱོར་པ་ལ་རྐྱེན་གློ་བུར་བ་འདི་ལྟ་བུ་འོང་བར་འདུག་པས། ཆོས་འདི་འགའ་རེ་ལ་བསྟན་དགོས་དགོངས་ནས་སློབ་དཔོན་རྩི་ལུང་པ་དང༌། ཞང་སུམ་ཐོག་པ་དང༌། ཁམས་པ་རྒྱ་གར་དང༌། གཞན་ཞིག་དང་བཞི་ཡོད་པའི་གཅིག་ཆོས་རྗེ་མཉེལ་བ་སྟེ།

ཁོང་བཞི་ལ་བར་དོ་དང་པོ་དགྲ་བཞི་ལམ་འཁྱེར་གྱི་གདམས་པ་འདི་གནང་ནས་ཐམས་ཅད་རྫོགས་པར་མ་གནང་བ་ཡིན་གསུངས། རྗེ་རིན་པོ་ཆེ་ལ་འདི་ཡོངས་སུ་རྫོགས་པར་གནང་བ་ཡིན། ཕྱིས་ཀྱི་དུས་སུ་རྗེ་རིན་པོ་ཆེ་ལ་ཚོགས་པ་བདུན་སྟོང་བྱུང་བའི་དུས་ན། ཁམས་པ་རྒྱ་གར་དེ་འབྲི་གུང་དུ་བྱོན་ནས་སྤྱིལ་དཀར་ན་བཞུགས་པ་ལ། རྗེ་རིན་པོ་ཆེ་ཆོས་སྡིངས་པ་ལ་སོགས་པ་སྨེན་དོར་བ་རྣམས་ཀྱིས་ཁོང་ལ་ཤིང་ཁུར་རེ་བསྐྱལ་ནས་ཆོས་ཟབ་པ་ཞིག་ཞུ་བྱས་པས། དགྲ་བཞི་ལམ་འཁྱེར་གྱི་གདམས་པ་འདི་གནང༌། དེ་ནས་རྗེ་རིན་པོ་ཆེ་ཆོས་སྡིངས་པས། ཆོས་རྗེའི་སྤྱན་སྔར་འདི་འདྲའི་ཆོས་ཤིག་གདའ་ཞུས་པས། ཆོས་དེ་ལ་འཕྲོ་ཨེ་སྣང་གསུང༌། དེ་ལ་འཕྲོ་ཞིག་ཡོད་པར་འདུག་སྙམ་ནས། དགེ་འདུན་མང་སྐོལ་ལ་བཞུད་པའི་ཤུལ་དུ་ཁམས་པ་རྒྱ་གར་ཅན་དུ་ཕྱིན་ནས། ཆོས་དེ་ལ་འཕྲོ་ཞིག་ཡོད་པར་འདུག་པ་ཞུ་བྱས་པས། ཐུགས་ཧུར་བཏང་ནས། ཁྱེད་འབྲི་གུང་པ་འདི་ལ་ཆོས་ཟབ་མོ་རྣམས་བསྟན་ཡང་འཕྲོ་ཡོད་ཟེར་བར་འདུག་གསུང་ནས་བཀྱོན་པས་འཕྲོ་མ་མཁྱེན་པར་དགོངས་ནས། ཆོས་རྗེའི་སྤྱན་སྔར་ཞུས་པས། ངས་དེ་འདྲ་བ་ཐོས་མ་མྱོང་གསུངས་ནས་མ་གནང༌། ལན་གཉིས་ལན་གསུམ་དུ་ཞུས་པའི་ཕྱི་ཏ་ལ། ད་འདི་ཁྱོད་ཀྱིས་གཞན་ལ་སོངས། ངས་ཀྱང་གཞན་ལ་སྟོན་ནམ་བྱ་ར་བྱེད་པ་ཡིན་གསུངས་ནས་ཆོས་འདི་གནང་བ་ཡིན་གསུངས། རིན་པོ་ཆེས་ཆོས་སྡིངས་པས་ཀྱང༌། ཆོས་རྗེ་སྐུ་མ་འདས་བར་དུ་སུ་ལའང་མ་བསྟན། ཆོས་རྗེ་སྐུ་འདས་ནས་འགའ་རེ་ལ་མཛད་པ་ཡིན་གསུངས། དེ་བརྒྱུད་པ་བྱུང་ཁུངས་ལོ་རྒྱུས་སོ།། །། ༨༣༨༽ ༄། །བར་དོ་དགྲ་བཞི་ལམ་འཁྱེར་རིགས་དྲུག་གནས་སྦྱོང་གི་གདམས་པ་དམར་ཁྲིད་དོན་གཉིས་ལྷུན་འགྲུབ་མ།། དེ་ཡང་རྗེ་རིན་པོ་ཆེའི་ཞལ་སྔ་ནས། རྣལ་འབྱོར་པའི་ལུས་འདི་འབྱུང་བ་རྣམ་པ་ལྔ་ལས་རྒྱུ་བྱས། ཕ་མ་གཉིས་ཀྱིས་རྐྱེན་བྱས་ནས། དབང་པོ་རྣམ་པ་ལྔ་ཡུལ་ལྔའི་རྗེས་སུ་འབྲངས་ནས། ཕྱིར་ལ་འཕྲོ་བའི་དབང་པོ་སྒོ་ཡུལ་དང་བཅས་པ་འདི་རགས་པའི་རྣམ་པར་རྟོག་པ་ཡིན།

འཇིག་པའི་དུས་སུའང་འབྱུང་བ་རིམ་གྱིས་ཐིམ་ནས། ལུས་འདི་ལ་འབྱུང་བའི་རླུང་ཇི་སྙེད་པ་ཅིག་ཡོད་པ། ཡན་ལག་དང་ཉིང་ལག་ལ་གནས་པ་ལ་སོགས་པ་ཐམས་ཅད་གཅིག་ལ་གཅིག་རིམ་གྱིས་ཐིམ་སྟེ། རྣམ་པར་ཤེས་པ་འོད་གསལ་ལ་ཐིམ་ནས་འབྱུང་བ་བཞིའི་རླུང་གིས་འཁོར་བྱས། ཁྱབ་བྱེད་ཀྱི་རླུང་གིས་གཙོ་བོ་བྱས་ནས་རྩ་དབུ་མར་ཐིམ་ནས་འཇིག་པས། དེའང་ལུས་འདི་གནས་པའི་དུས་སུའང་གཅིག་ལ་གཅིག་བརྟེན་ནས་གནས་པས། ས་ཆུ་ལ་ཐིམ་པའི་དུས་སུ། ནང་དུ་རང་གི་ལུས་འདི་ལ་སའི་རླུང་ཇི་སྙེད་ཡོད་པ་ཐམས་ཅད་རྩ་དབུ་མར་འདུས་པས། དབང་པོ་ཡུལ་འཛིན་གྱི་ནུས་པ་ཤོར་ནས། ཚེ་འཕོ་བ་པོ་དེའི་ཉམས་ཀྱི་སྣང་བ་ལ་ས་རྡོ་རི་བྲག་དབུས་ཀྱི་རི་བོ་མཆོག་རབ་དང་བཅས་པ་ཐམས་ཅད་རང་གི་སྣང་བ་ལ་ལམ་གྱིས་བྱུང་ནས། དེ་ཐམས་ཅད་རང་གི་སྟེང་དུ་རྡིབ་པའི་སྣང་བ་འབྱུང་ལ་འཇིགས་སྐྲག་ཆེན་པོ་འབྱུང་སྟེ། ས་ཁམས་དགྲར་ལངས་ཀྱི་འཕྲང་བྱ་བ་ཡིན། འཇིགས་པ་དེའི་ངང་ལ་ཚེའི་དུས་བྱས་ན་ངན་སོང་དུ་འགྲོ་བས། བར་དོ་ལམ་གྱི་ཉེན་ཅན་བྱ་བ་ཡང་དེ་ཡིན་པས། འཇིགས་པ་དེའི་དབང་དུ་མི་འགྲོ་ནས། དུག་སྨན་དུ་ཟ་ཞིང་འཁྲུལ་པ་ཡེ་ཤེས་སུ་བསྒྱུར་བའི་གདམས་ངག་གིས་ཉམས་སུ་བླང་བར་བྱའོ། །དེའི་ཉམས་ལེན་འདི་ཡིན་པས། དབེན་པའི་གནས་སུ་བདེ་བའི་སྟན་ལ་བསམ་གཏན་གྱི་ཡན་ལག་གིས་གནས་ལ། དེ་ནས་རང་གི་ལུས་འདི་ཁང་རུལ་གོག་པོ་ཀ་བ་ཡོ་བ་གདུང་མ་ཚིགས་པ་ཞིག་ཅིང་འཁྱམས་པ། སྒོ་བརྒྱད་སྐར་ཁུང་མི་ཆེ་བ་ཞིག་དང་དགུ་ཡོད་པ། ནང་མི་གཙང་བ་སྣ་ཚོགས་ཀྱིས་གང་བ་དེ་ལྟ་བུ་ཞིག་ཏུ་བསྒོམ། ཁང་པ་དེའི་ནང་དུ་རང་གི་རིག་པའི་ངོ་བོ་འཇིགས་སྐྲག་ཤས་ཆུང་ངེ་བ་ལ་རིངས་སེ་འདུག་པར་བསྒོམ། དེས་དོགས་པ་སྔོན་བསུས་པ་ལྟར་བྱས་ནས། འཇིག་རྟེན་གྱི་ཁམས་ཀྱི་འབྱུང་བ་གསུམ་པོ་གཞན་མེད་པར། ས་རྡོ་རི་བྲག རྩི་ཤིང་ནགས་ཚལ། དབུས་ཀྱི་རི་བོ་མཆོག་རབ་དང་བཅས་པ་ཐམས་ཅད་རང་གི་སྣང་བ་ལ་ལམ་གྱིས་བྱས་ནས།

རང་གི་ཐོག་ཏུ་དུས་གཅིག་ལ་ཞོམ་ལོག་གིས་བརྡིབ་པར་བསམ། དེ་ལ་འཇིགས་སྐྲག་དངངས་གསུམ་དང་བཅས་པ་ཞིག་བསྒོམ། བསད་དོ་ཨང་སྙམ་དུ་བསམ། དེ་ནས་སྐད་ཅིག་མ་གཉིས་པ་ལ། དཔེར་ན་མདང་དེ་ལྟ་བུ་ཞིག་རྨིས་པ་ལས་ཡར་སད་པས་རྨི་ལམ་དུ་ཤེས་པ་བཞིན་དུ། དྲན་པས་བཙིར་གྱིས་བཟུང་ལ་ང་ཤི་བར་འདུག་འདི་བར་དོ་ཡིན་ཟིན། དེ་འཁྲུལ་པའི་སྣང་བར་འདུག་སྙམ་དུ་དྲན་པས་བཙིར་གྱིས་བཟུང་ལ། བྱང་ཆུབ་མཆོག་ཏུ་སེམས་བསྐྱེད་པ་ནས་བསྔོ་བའི་བར་ཆོས་ལྔ་ལྡན་གྱིས་ཉམས་སུ་བླང༌། དེ་ལྟར་བར་དོའི་དྲན་པ་དང༌། ཕྱག་རྒྱ་ཆེན་པོ་ལྔ་ལྡན་གྱིས་ཉམས་སུ་བླངས་པས། འཇིགས་པ་དེའི་དབང་དུ་མི་འགྲོ་ནས་ལྔ་ལྡན་གྱི་ངོ་བོར་རྫོགས་པའི་བྱང་ཆུབ་ཏུ་འཚང་རྒྱ་བ་ཡིན། ས་ཁམས་དགྲར་ལངས་ཀྱི་འཇིགས་པ་ལམ་དུ་འཁྱེར་བའི་དམིགས་པ་དང་པོ་ཡིན། ༈ །ཡང་རྣལ་འབྱོར་པའི་ལུས་འདི་འཇིག་པའི་དུས་སུ་བཞི་ཆ་ཅིག་འབྱུང་བ་ཆུ་ལས་གྲུབ་པས། ཆུའི་རླུང་ཇི་སྙེད་ཅིག་ཡན་ལག་ཉིང་ལག་ཐམས་ཅད་ལ་གནས་པ་རྩ་དབུ་མར་ལྡོག་སྟེ། དབང་པོ་ཡུལ་འཛིན་གྱི་ནུས་པ་ཤོར་ནས། ཆུ་མེ་ལ་ཐིམ་པའི་དུས་སུ། ཚེ་འཕོ་བ་དེའི་སྣང་བ་ལ། འཇིག་རྟེན་གྱི་ཁམས་ཀྱི་ཆུ་ཆེ་འབྲིང་ཆུང་གསུམ། ཆུ་བོ་ཆེན་པོ་བཞི་ཆུ་གཡོག་ལྔ་བརྒྱ་དང་བཅས་པ། འོག་གཞི་ཆུ་ཡི་ཕུང་པོ་དང་བཅས་པ་ཐམས་ཅད་སྣང་བ་ལ་ལམ་གྱིས་བྱུང་ནས། འབྱུང་བ་གསུམ་པོ་གཞན་མེད་པར་འཇིག་རྟེན་གྱི་ཁམས་ཐམས་ཅད་འབྱུང་བ་ཆུས་དཀར་ལྟེམ་གྱིས་གང་ནས་རང་གི་གནས་དང་བཅས་པ་ཐམས་ཅད་ཆུས་འཁྱེར་བར་འདུག་སྙམ་པའི་འཇིགས་སྐྲག་ཆེན་པོ་འབྱུང༌། འཇིགས་པ་དེའི་ངང་ལ་ཚེའི་དུས་བྱས་ན་ཁམས་གསུམ་དུ་འཁོར་བས། བར་དོ་ལམ་གྱི་ཉེན་ཅན་བྱ་བ་ཡང་དེ་ཡིན། འཇིགས་པ་དེའི་དབང་དུ་མི་འགྲོ་ནས། དུག་སྨན་དུ་ཟ་ཞིང༌། འཁྲུལ་པ་ཡེ་ཤེས་སུ་བསྒྱུར་བའི་གདམས་ངག་གིས་ཉམས་སུ་བླང་སྟེ། དེའི་ཉམས་ལེན་འདི་ཡིན་པས། དབེན་པའི་གནས་སུ་བདེ་བའི་སྟན་ལ་བསམ་གཏན་གྱི་ཡན་ལག་གིས་གནས་ཏེ།

རང་གི་ལུས་འདི་ཁང་གོག་སྔར་དང་འདྲ་བ་ཞིག་གི་ནང་དུ། རང་གི་རིག་པ་འདི་སྐྱོ་ཤས་ཆུང་ངེ་བ་ལ་རིངས་སེ་བའི་རྣམ་པར་འདུག་པར་བསྒོམ། དེ་ནས་རང་གི་སྣང་བ་ལ་ཆུ་བོ་བཞི་ལ་སོགས་པ་རྣམས་ལམ་གྱིས་མཐོང་བར་བསམ། དེ་ལ་སྐྱི་ཤ་བུང་བ་ཞིག་བསམ། དོགས་པ་དེས་སྔོན་བསུས་པ་ལྟར་བྱས་ནས་འཇིག་རྟེན་གྱི་ཁམས་ཀྱི་འབྱུང་བ་གསུམ་པོ་གཞན་མེད་པར། ཆུས་དཀར་ལྟེམ་གྱིས་གང་ནས་འོག་གཞི་ཆུའི་ཕུང་པོ་དང་བཅས་པ་ཐམས་ཅད་རང་གི་སྟེང་ན་ཚུར་བྱུང་བར་བསམ་ལ། དེ་ལ་འཇིགས་སྐྲག་དངངས་གསུམ་དང་བཅས་པས་ང་བསད་དོ་ཨང་སྙམ་དུ་བསམ། དེ་ནས་སྐད་ཅིག་གཉིས་པ་ལ་དཔེར་ན་མདང་དེ་ལྟ་བུ་ཞིག་རྨིས་པ་ལས་ཡར་སད་པ་ལྟ་བུ་བཞིན་དུ་ང་ཤི་བར་འདུག་འདི་བར་དོའི་སྣང་བ་ཡིན་ཟིན། དེ་འཁྲུལ་པའི་སྣང་བ་ཡིན་སྙམ་དུ་བསམ་ལ། བར་དོ་དྲན་པ་དང་ཕྱག་རྒྱ་ཆེན་པོ་ལྔ་ལྡན་གྱིས་ཉམས་སུ་བླངས། དེ་ལྟར་ཉམས་སུ་བླངས་པས་འཇིགས་པ་དེའི་དབང་དུ་མི་འགྲོ་ནས། བར་དོ་གཉིས་པ་མེད་པར་རྫོགས་པའི་བྱང་ཆུབ་ཏུ་འཚང་རྒྱ་བ་ཡིན།། དེ་ཆུ་ཁམས་ཀྱི་འཇིགས་པ་ལམ་དུ་བྱེད་པའི་དམིགས་པ་གཉིས་པ་ཡིན་ནོ། ༈ །ཡང་མེ་རླུང་ལ་ཐིམ་པའི་དུས་སུ། ལུས་འདི་ལ་མེའི་རླུང་ཇི་སྙེད་ཅིག་ཡན་ལག་དང་ཉིང་ལག་གི་ཚོགས་ཐམས་ཅད་ན་གནས་པ་ཐམས་ཅད་ཚུར་འདུས་ནས་དབུ་མར་ཐིམ་པས། ཚེ་འཕོ་བ་པོའི་ཉམས་ཀྱི་སྣང་བ་ལ། འཇིག་རྟེན་གྱི་ཁམས་ཀྱི་མེ་ཆེ་འབྲིང་ཆུང་གསུམ་ཐམས་ཅད་མཐོང་ནས། འབྱུང་བ་གསུམ་པོ་གཞན་མེད་པར། བསྐལ་པ་ཆེན་པོ་མེ་ལྟར་རབ་ཏུ་འབར། རང་གི་གནས་ཁང་ལ་སོགས་པ་ཐམས་ཅད་འཚིག་ནས་འཆི་བའི་དུས་བྱེད་པར་འདུག་སྙམ་པའི་འཇིགས་པ་ཆེན་པོ་འབྱུང༌། འཇིགས་པ་དེའི་ངང་དུ་ཚེའི་དུས་བྱས་ན་ངན་སོང་དུ་སྐྱེ་བས་བར་དོ་ལམ་གྱི་ཉེན་ཅན་བྱ་བ་ཡང་དེ་ཡིན། ཡང་དེའི་ཉམས་ལེན་འདི་ཡིན་པས། དབེན་པའི་གནས་སུ་བདེ་བའི་སྟན་ལ་བསམ་གཏན་གྱི་ཡན་ལག་གིས་གནས་ཏེ། རང་གི་ལུས་པོ་འདི་ཁང་རུལ་གོག་པོ་སྔར་དང་འདྲ་བ་ཞིག་གི་ནང་དུ།

རང་གི་རིག་པའི་ངོ་བོ་སྐྱོ་སྐྲག་ཤས་ཆུང་ངེ་བ་ལ་རིངས་སེ་བར་བསམ། ཅི་ཞིག་ལྟར་ལ་འཇིག་རྟེན་གྱི་ཁམས་ཀྱི་མེ་ཐམས་ཅད་སྣང་བ་ལ་ལམ་གྱིས་མཐོང་བར་བསམ། དེ་ལ་སྐྱི་ཤ་བུང་བ་ཞིག་བསྒོམ། དོགས་པ་དེས་སྔོན་བསུས་པ་ལྟར་བྱས་ནས་འཇིག་རྟེན་གྱི་ཁམས་ཐམས་ཅད་མེར་འབར་ཏེ། རང་གི་སྟེང་དུ་བྱུང་ནས་རང་གི་གནས་ཁང་ལ་སོགས་པའང་འབར་བས་ཚེའི་དུས་བྱེད་པར་འདུག་ཨང་སྙམ་དུ་བསམ། དེ་ལ་འཇིགས་སྐྲག་དངངས་གསུམ་དང་བཅས་པས་བསད་དོ་ཨང་བསྲེགས་སོ་སྙམ་དུ་བསམ། སྐད་ཅིག་མ་གཉིས་པ་ལ་མདང་དེ་ལྟ་བུ་རྨིས་པ་ལས་ཡར་སད་པས་རྨི་ལམ་དུ་ཤེས་པ་བཞིན་དུ། དྲན་པས་བཙིར་གྱིས་བཟུང་ལ་ང་ཤི་བར་འདུག་འདི་བར་དོ་ཡིན་ཟིན། དེ་འཁྲུལ་སྣང་ཡིན་སྙམ་དུ་བར་དོའི་དྲན་པ་དང་ཕྱག་རྒྱ་ཆེན་པོ་ལྔ་ལྡན་གྱིས་ཉམས་སུ་བླང༌། དེ་ལྟར་ད་ལྟར་ཉམས་སུ་བླངས་པས། ཕྱིས་ཀྱི་དུས་སུ་འཇིགས་པ་དེའི་དབང་དུ་མི་འགྲོ་ནས། བར་དོ་གསུམ་པ་མེད་པར་ལྔ་ལྡན་གྱི་ངོ་བོར་རྫོགས་པའི་བྱང་ཆུབ་ཏུ་འཚང་རྒྱ་བས། དུག་སྨན་དུ་ཟ་ཞིང་འཁྲུལ་པ་ཡེ་ཤེས་སུ་བསྒྱུར་བའི་གདམས་ངག་གསུམ་པ་ཡིན།། །།ཡང་རླུང་རྣམ་པར་ཤེས་པ་ལ་ཐིམ་པའི་དུས་སུ། འབྱུང་བ་རྣམ་པ་བཞི་ལས་གྲུབ་པའི་ལུས་འདིའི་བཞི་ཆ་གཅིག་རླུང་ལས་གྲུབ་པས། ལུས་ཀྱི་ཡན་ལག་དང་ཉིང་ལག་ཐམས་ཅད་ལ་རླུང་གི་རླུང་ཇི་སྙེད་ཡོད་པ་ཐམས་ཅད་རྩ་དབུ་མར་ཐིམ་ནས། དབང་པོ་ཡུལ་འཛིན་གྱི་ནུས་པ་ཤོར་ནས་གནས་པའི་དུས་སུ་ཚེ་འཕོ་བ་པོ་དེའི་ཉམས་ཀྱི་སྣང་བ་ལ། འཇིག་རྟེན་གྱི་ཁམས་ཀྱི་རླུང་ཆེ་འབྲིང་ཆུང་གསུམ་རླུང་རྡོ་རྗེ་རྒྱ་གྲམ་སྤུ་གྲིའི་སོ། འོག་གཞི་རླུང་གི་དཀྱིལ་འཁོར་དང་བཅས་པ་མཐོང་ནས་འཇིགས་སྐྲག་དངངས་གསུམ་དང་བཅས་པ་འབྱུང༌། འཇིགས་པ་དེའི་ངང་དུ་ཚེའི་དུས་བྱས་ན་གནས་ངན་སོང་དུ་སྐྱེ་སྟེ། བར་དོ་ལམ་གྱི་ཉེན་ཅན་བྱ་བའང་དེ་ཡིན། འཇིགས་པ་དེའི་དབང་དུ་མི་འགྲོ་བ་ལ། གདམས་ངག་གི་དོན་ཉམས་སུ་ལེན་དགོས་པས།

དེའི་ཉམས་ལེན་འདི་ཡིན་པས། དབེན་པའི་གནས་སུ་བདེ་བའི་སྟན་ལ་བསམ་གཏན་གྱི་ཡན་ལག་གིས་གནས་ཏེ། སེམས་བསྐྱེད་པ་ལ་སོགས་པ་སྔོན་དུ་སོང་བས་རང་གི་ལུས་འདི་སྔར་ཁོ་ན་ལྟར་བསྒོམས་པའི་ནང་དུ། རང་གི་རིག་པ་འདི་སྐྱོ་སྐྲག་ཤས་ཆུང་ངེ་བ་ལ་ཡུན་རིངས་སེ་བར་བསྒོམ། དེ་ནས་འཇིག་རྟེན་གྱི་ཁམས་ཀྱི་རླུང་ཆེ་འབྲིང་ཆུང་གསུམ་འོག་གཞི་རླུང་གི་དཀྱིལ་འཁོར་དང་བཅས་པ་ལམ་གྱིས་མཐོང་ནས་དེ་ལ་སྐྱི་ཤ་ཚ་བུང་བ་ཞིག་བསྒོམ། དེས་དོགས་པ་སྔོན་བསུས་པ་ལྟར་བྱས་ནས། འཇིག་རྟེན་གྱི་ཁམས་ཐམས་ཅད་རླུང་དམར་ཞིག་ཏུ་གྱུར། འཁྲུགས་ཏེ་འབྱུང་བ་གསུམ་པོ་གཞན་མེད་པར་རླུང་གི་དཀྱིལ་འཁོར་དང་བཅས་པ་ཐམས་ཅད་ཀྱིས། འཇིག་རྟེན་གྱི་ཁམས་ཐམས་ཅད་དང་རང་གི་གནས་ཁང་དང་བཅས་པ་ཐམས་ཅད་གཏོར་བས། བསྐལ་པའི་འཐོར་རླུང་ཆེན་པོ་ཡིན་ཟིན། རྣམ་པར་གཏོར་ལོ་ཨང་སྙམ་དུ་འཇིགས་སྐྲག་དངངས་གསུམ་དང་བཅས་པ་ཞིག་བསྒོམ། སྐད་ཅིག་མ་གཉིས་པ་ལ་མདང་དེ་ལྟ་བུ་རྨིས་པ་ལས་ཡར་སད་པས་རྨི་ལམ་དུ་ཤེས་པ་བཞིན་དུ་ཤི་བར་འདུག འདི་བར་དོ་ཡིན་ཟིན། དེ་འཁྲུལ་པའི་སྣང་བར་འདུག་སྙམ་དུ་བར་དོ་དྲན་པ་དང་ལྔ་ལྡན་དུ་ཉམས་སུ་དེ་ལྟར་བླངས་པས། བར་དོ་བཞི་པ་མེད་པར་རྫོགས་པའི་བྱང་ཆུབ་ཏུ་འཚང་རྒྱ་བ་ཡིན། དེས་ཁྲིད་འདིའི་བཞེད་པས་སྲིད་པ་བར་དོ་ལ་གསུམ་དུ་བཞེད་པའི་བར་དོ་དང་པོ་ལ་དགྲ་བཞི་ལམ་དུ་འཁྱེར་བའི་གནས་སྐབས་རླུང་ཁམས་ལམ་དུ་བྱེད་པའི་གདམས་ངག་དམིགས་པ་བཞི་པའོ། །དེ་ལྟར་དགྲ་བཞི་ལམ་དུ་མ་ལོངས་ན། ལུས་འདི་ལ་རྩ་འཁོར་ལོ་བཞིར་གནས། འཁོར་ལོ་རེ་རེའི་བར་རྟེན་འབྲེལ་བཅུ་གཉིས་ཀྱི་མདུད་པར་རྩ་མདུད་ཀྱི་ཚུལ་དུ་མདུད་ཆུང་བཞིར་གནས་ཏེ། འབྱུང་བ་བཞིའི་རླུང་གིས་འཁོར་བྱས། ཁྱབ་བྱེད་རླུང་གིས་དཔོན་བྱས་ནས། རྣམ་པར་ཤེས་པ་རླུང་དང་བཅས་པ་རྩ་དབུ་མའི་ནང་དུ་ལྟེ་བ་སྤྲུལ་པའི་འཁོར་ལོར་མ་ཁམས་ཀྱི་ཐིག་ལེ་དམར་པོའི་སྟེང་དུ་འདུས་པས།

མ་ཁམས་ལས་མེ་འབར་ཏེ། སྤྱི་བོ་ནས་ཕ་ལས་ཐོབ་པའི་ཐིག་ལེ་མ་ཁམས་ཀྱི་སྟེང་དུ་བབས་པས། དེའི་དུས་སུ་བདེ་བའི་ཉམས་བརྒྱལ་བ་ཙམ་དུ་འབྱུང༌། དེ་ལྟར་བདེ་བ་དེ་ལ་དགའ་བ་ལ་ཆགས། ཆགས་པ་ལ་འཛིན། དགའ་ཆགས་འཛིན་གསུམ་དང་བཅས་པས་ཚེའི་དུས་བྱས་ན། འདོད་ཁམས་སུ་གོལ་ནས་རྫོགས་པའི་བྱང་ཆུབ་ཏུ་འཚང་རྒྱ་བའི་གེགས་བྱེད་པས། དེ་ད་ནས་ཉམས་སུ་ལེན་དགོས་པས། ད་དེའི་ཉམས་ལེན་འདི་ཡིན་པས། ད་ཕྱིན་ཆད་གདམས་ངག་གང་ཡང་རུང་བ་ཉམས་སུ་ལེན་པས་བདེ་བའི་ཏིང་ངེ་འཛིན་སྐྱེས་པའི་དུས་སུ་དེ་ལ་ཆགས་པར་མི་བྱ་སྟེ། བདག་བླ་ན་མེད་པའི་བྱང་ཆུབ་སྒྲུབ་པར་བྱེད་པ་ལ། བདེ་བ་འདི་ལྟ་བུ་ལ་ཆགས་ན་རྫོགས་པའི་བྱང་ཆུབ་མི་ཐོབ་སྟེ། སྔར་ཡང་ཆགས་སྡང་རྨོངས་གསུམ་གྱིས་འཁོར་བར་འཁྱམས་པ་ཡིན་སྙམ་དུ་མ་ཆགས་པར་བྱས་ལ། སེམས་བསྐྱེད་པ་ནས་བསྔོ་བའི་བར་ཕྱག་རྒྱ་ཆེན་པོ་ལྔ་ལྡན་གྱིས་ཉམས་སུ་བླང༌། དེ་ལྟར་ད་ལྟར་ཉམས་སུ་བླངས་པས། སང་ཕྱིས་ཀྱི་དུས་སུ་གོལ་ས་དེའི་དབང་དུ་མི་འགྲོ་ནས། བདེ་སྟོང་ཟུང་འཇུག་ཏུ་འགྱུར་ནས་འདོད་ཆགས་རྣམ་པར་དག་པ་དེ་བཞིན་གཤེགས་པ་འོད་དཔག་མེད་ལྟ་བུར་འཚང་རྒྱ་བར་འགྱུར་རོ། །དེའང་འོད་གསལ་ངོས་མ་ཟིན་ན། མ་རིག་པ་དང༌། འདུ་བྱེད་དང༌། རྣམ་པར་ཤེས་པ་དང༌། མིང་དང་གཟུགས་དང་བཞིའི་མདུད་པ་བཀྲོལ་ནས། རླུང་སེམས་སྙིང་ག་ཆོས་ཀྱི་འཁོར་ལོར་ཡར་འཕོས་ནས། སྣང་བ་མཆེད་པ་ལ་ཐིམ་སྟེ། འདོད་ཆགས་ལས་གྱུར་པའི་རྟོག་པ་བཞི་བཅུ་འགགས་ནས་གསལ་བའི་ཉམས་འབྱུང༌། དེ་ལྟར་བྱུང་བ་དེ་ལ་དགའ་བ་ལ་ཆགས། ཆགས་པ་ལ་འཛིན། དགའ་ཆགས་འཛིན་གསུམ་དང་བཅས་པས་ཚེའི་དུས་བྱས་ན། གཟུགས་ཁམས་སུ་གོལ་ནས་རྫོགས་པའི་བྱང་ཆུབ་ཏུ་འཚང་རྒྱ་བའི་གེགས་བྱེད་པས། དེ་ད་ནས་ཉམས་སུ་ལེན་དགོས་པས། དེའི་ཉམས་ལེན་འདི་ཡིན་པས། ཕྱིན་ཆད་གསལ་བའི་ཉམས་སྐྱེས་ནས། དེ་ལ་མ་ཆགས་པར་བྱས་ལ་བདག་རྫོགས་པའི་བྱང་ཆུབ་ཏུ་འཚང་རྒྱ་བར་བྱེད་པ་ལ།

འདི་ལྟ་བུ་ལ་ཆགས་ན་རྫོགས་པའི་བྱང་ཆུབ་མི་ཐོབ་པས། དེ་ལྟར་ཆགས་པ་སྤངས་ལ་བར་དོའི་དྲན་པ་དང༌། ལྔ་ལྡན་གྱིས་ཉམས་སུ་བླང༌། དེ་ལྟར་ཉམས་སུ་བླངས་པས་གསལ་སྟོང་ཟུང་འཇུག་ཏུ་གྱུར་ནས། ཞེ་སྡང་རྣམ་པར་དག་པ་ཐུགས་རྡོ་རྗེ་མི་བསྐྱོད་པའི་འཁོར་ལོར་འཚང་རྒྱ་བ་ཡིན། ཡང་དེར་ངོས་མ་ཟིན་ན། རླུང་སེམས་རྩ་དབུ་མའི་ནང་ན་ཡར་འཕོས་ནས། སྐྱེ་མཆེད་དྲུག་དང། རེག་པ་དང༌། ཚོར་བ་དང༌། སྲེད་པ་དང་བཞིའི་རྩ་མདུད་བཀྲོལ་ནས་མགྲིན་པར་སླེབ་པ་དང༌། མཆེད་པ་ཉེར་ཐོབ་ལ་ཐིམ་པ་དང༌། ཞེ་སྡང་ལས་གྱུར་པའི་རྟོག་པ་སུམ་ཅུ་རྩ་གསུམ་འགགས་ནས་མི་རྟོག་པའི་ཉམས་འབྱུང༌། དེ་ལ་དགའ་ཆགས་འཛིན་གསུམ་དང་བཅས་པས། ཚེའི་དུས་བྱས་ན། གཟུགས་མེད་སྐྱེ་མཆེད་མུ་བཞིར་གོལ་བས་རྫོགས་པའི་བྱང་ཆུབ་ཏུ་འཚང་རྒྱ་བའི་གེགས་བྱེད་པས། གོལ་ས་དེའི་དབང་དུ་མི་འགྲོ་བར་བྱེད་པ་ལ་ད་ནས་ཉམས་སུ་ལེན་དགོས་པས། ཡང་སྔར་མི་རྟོག་པའི་ཉམས་བསྐྱེད་པའི་དུས་སུ་ཆགས་པ་སྤངས་ལ། བདག་བླ་ན་མེད་པའི་བྱང་ཆུབ་སྒྲུབ་པར་བྱེད་པ་ལ་མི་རྟོག་པའི་ཉམས་འདི་ལྟ་བུ་ལ་ཆགས་ན། རྫོགས་པའི་སངས་རྒྱས་མི་འཐོབ་སྙམ་དུ་བསམ་ལ། སེམས་བསྐྱེད་པ་ནས་བསྔོ་བའི་བར་དུ་ལྔ་ལྡན་གྱིས་ཉམས་སུ་བླང༌། དེ་ལྟར་ད་ལྟར་ཉམས་སུ་བླངས་པས། ཉོན་མོངས་པ་གཏི་མུག་དག་པའི་འབྲས་བུ་རྣམ་པར་སྣང་མཛད་ལྟ་བུར་སངས་རྒྱ་བར་འགྱུར་རོ། །དེ་ཡང་ངོས་མ་ཟིན་ན། རྩ་དབུ་མར་ཡར་རླུང་སེམས་འཕོས་པས། ལེན་པ། སྲིད་པ། སྐྱེ་བ། རྒ་ཤི་དང་བཞིའི་རྩ་མདུད་བཀྲོལ་ནས་ཉེར་ཐོབ་འོད་གསལ་ཐིམ་པ་དང༌། གཏི་མུག་ལས་གྱུར་པའི་རྟོག་པ་བདུན་འགགས་ནས། དེའི་དུས་སུ་བར་དོ་དང་པོའི་འོད་གསལ་རྡོ་རྗེ་ལྟ་བུའི་ཏིང་འཛིན་སྐྱེས་བུའི་ལག་པ་བརྐྱང་བསྐུམ་ཙམ་ཞིག་འབྱུང༌། དེ་སྒོམ་ཆེན་པ་བསྐྱེད་རྫོགས་ལ་སྒོམ་པ་ཤས་ཆེ་བས་ངོས་ཟིན་ནས་ཡར་གྱི་མཚམས་མེད་བར་དོ་མེད་པར་འཚང་རྒྱ། སྡིག་ཅན་ལ་སོགས་པའི་སྒོམ་པ་ཤས་ཆུང་བས།

འབྱུང་བཞི་དྭངས་པ་སྟོང་པའི་འུར་སྒྲ་ལ་བྲེད་ནས། སྤྱི་བོ་མི་ཤིགས་པའི་འཁོར་ལོར་ཐུག་ཙམ་ཞིག་བྱས་ནས། གོམས་པ་ཤས་གང་ཆེའི་སྣང་བ་འབྱུང༌། དེ་ལ་སྤྱི་བོ་མི་ཤིགས་པའི་འཁོར་ལོ་དང༌། ཆོས་ཀྱི་འཁོར་ལོ་ཡང་ཟེར། སྐྱོན་མེད་ཀྱི་མདུད་པ་ཡང་ཟེར། གཞན་རྣམས་ལ་སྐྱོན་ཅན་གྱི་མདུད་པ་ཟེར་བ་ཡིན། མི་ཤིགས་པའི་འཁོར་ལོ་ཟེར་བའི་རྒྱུ་མཚན་མདུད་པ་དེ་གང་གིས་ཀྱང་མི་ཤིགས་པའམ། མི་འགྲོལ་བ་ཡིན་ཏེ། འོན་ཀྱང་གྲོལ་བའི་དུས་ཚོད་རྣམ་པ་གཉིས་ཡིན་ཏེ། གཉིས་པོ་གང་ཡིན་ན། འཆི་བའི་དུས་སུ་རྣམ་པར་ཤེས་པ་འོད་གསལ་ལ་ཐིམ་པའི་དུས་དང༌། རྣལ་འབྱོར་བཞིའི་སྒོམ་མེད་རྟོགས་པའི་དུས་དང༌། རྣམ་པ་གཉིས་སུ་འགྲོལ་བ་ཡིན། འདི་བཀའ་རྒྱ་ཡོད་པས་གསང་བར་བྱ། དེའང་དང་པོ་དགྲ་བཞི་ལམ་འཁྱེར་གྱི་གདམས་པ་དང༌། རྩ་གསུམ་གྱི་མདུད་པ་བཀྲོལ་ནས། གོལ་ས་གསུམ་གྱི་ཉམས་སྤངས་པས། བར་དོ་དང་པོའི་འོད་གསལ་རྡོ་རྗེ་ལྟ་བུའི་ཏིང་ངེ་འཛིན་ངོས་བཟུང་བ་དང༌། ཆིངས་རྣམ་པ་གསུམ་གྱིས་བར་དོ་དང་པོའི་གདམས་ངག་བསྟན་པ་ཡིན། དེ་ལྟར་བར་དོ་དང་པོ་ལ་དགྲ་བཞི་ལམ་དུ་མ་ལོངས། རྩ་གསུམ་གྱི་མདུད་པ་མ་བཀྲོལ་བར་བར་དོ་དང་པོའི་འོད་གསལ་ངོས་མ་ཟིན་ན། འབྱུང་བཞི་དྭངས་པ་སྟོང་པའི་འུར་སྒྲ་ལ་བྲེད་ནས། ལས་ཀྱི་དབང་གིས་སྒོ་དགུ་གང་ཡང་རུང་བ་ཞིག་ལས་བུད་ནས་སྐྱེ་བ་ལེན་ཏེ། དེའང་རྟེན་གྱི་གང་ཟག་ཞེ་སྡང་གི་ལས་ལ་གོམས་པ་ཤས་ཆེ་ཞིང༌། འཆི་ཁར་ཡང་ཞེ་སྡང་གིས་མཚམས་སྦྱར་ན་བཤང་བའི་ལམ་དུ་བུད་ནས། ལས་ཀྱི་དབང་གི་དམྱལ་བའི་གནས་མཐོ་དམན་གང་རུང་ཞིག་ཏུ་སྐྱེ་བར་འགྱུར་ཏེ། ལྕགས་བསྲེགས་ཀྱི་ས་གཞི་དང༌། མེ་མ་མུར་གྱི་འོབས་དང༌། རོ་མྱགས་ཀྱི་འདམ་རྫབ་དང༌། སྤུ་གྲིའི་ནགས་ཚལ་དང༌། ཟངས་རྒྱ་མ་ཁ་སྦྱོར་ལ་སོགས་པར་གཅོད་པ་དང་གཤགས་པ་ལ་སོགས་པ་འཇིགས་ཤིང་ཡ་ང་བའི་གནས་དེ་མཐོང་བ་དང༌། དེར་སྐྱེ་བ་ཡང་ཤེས་ནས་འཇིགས་ཤིང་སྐྲག་པ་འབྱུང༌།

དེའི་འཁྲུལ་སྣང་ལམ་དུ་བྱེད་པའི་གདམས་ངག་འདི་ཡིན་པས། དབེན་པའི་གནས་སུ་བསམ་གཏན་གྱི་ཡན་ལག་གིས་གནས་ལ། སེམས་བསྐྱེད་པ་ལ་སོགས་པ་སྔོན་དུ་སོང་བ་བྱས་ལ། རང་སྐད་ཅིག་གིས་དམྱལ་བའི་གནས་སུ་སྐྱེ་བར་བསམས་ལ་ང་སྐད་ཅིག་གིས་དམྱལ་བའི་གནས་སུ་ཕྱིན་ཟིན་སྙམ་དུ་བསམ། འཇིགས་སྐྲག་དངངས་གསུམ་དང་བཅས་པས་ང་བསད་ཨང་སྙམ་དུ་བསམ། སྐད་ཅིག་མ་གཉིས་པ་ལ་འདི་བར་དོ་འདུག་ང་ཤི་བ་ཡིན་སྙམ་དུ་དྲན་པས་བཟུང་ལ། དམྱལ་བའི་གནས་ཀྱི་སེམས་ཅན་ཐམས་ཅད་ལ་བྱམས་སྙིང་རྗེ་བསྒོམ། དེ་དག་ཐམས་ཅད་ཀྱང་ཕྱོགས་བཅུའི་སངས་རྒྱས་ཀྱི་རྣམ་པར་དག་པ་ཡི་དམ་གྱི་ལྷར་བསྒོམ། དེ་ལྟར་ཉམས་སུ་བླངས་པས་ཕྱིས་ཀྱི་དུས་འཁྲུལ་པ་དེའི་དབང་དུ་མི་འགྲོ་ནས་ལྔ་ལྡན་གྱི་ངོ་བོར་སངས་རྒྱས་ཏེ། དུག་སྨན་དུ་ཟ་ཞིང་འཁྲུལ་པ་ཡེ་ཤེས་སུ་བསྒྱུར་བའི་མན་ངག་ཡིན། བར་དོ་གཉིས་པ་འཁྲུལ་བ་ལམ་དུ་བྱེད་པའི་གནས་སྐབས་ན་དམྱལ་བའི་འཁྲུལ་སྣང་ལམ་དུ་བྱེད་པའི་གདམས་ངག་ལྔ་པ་ཡིན།། །།ཡང་རྟེན་གྱི་གང་ཟག་ཕྱི་ནང་གཉིས་ལ་ཆགས་ཤིང་ཞེན་པ། སེར་སྣ་ལ་སོགས་པ་ཤས་ཆེ་བ་འཆི་ཁར་ཡང་ཆགས་པས་མཚམས་སྦྱར་ནས་ལས་ཀྱི་དབང་གིས་རྣམ་པར་ཤེས་པ་ཆུ་སོའམ། ཁ་ལས་བུད་ནས་ཡི་དྭགས་ཀྱི་གནས་མཐོ་དམན་དུ་སྐྱེ་བར་འགྱུར་ཏེ། དེའང་ཡི་དྭགས་ཀྱི་གནས་ནི་རོང་ཁུང་དོག་པ། བཙོག་པ་མི་གཙང་བས་གང་བ། གཅོང་རོང་དང༌། སྦར་སྦུར་གྱིས་གང་བ། ས་དམའ་ཞིང་ཚད་པ་ཆེ་བ་དེ་ལྟ་བུ་ཡིན། ཡི་དྭགས་ཀྱི་རིགས་ཆེ་བ་རི་རབ་ཙམ། ལྟོ་བ་ཡུལ་གྲུ་ཙམ། ཁ་ཁབ་མིག་ཙམ། མགྲིན་པ་རྟ་རྔ་ཙམ། སྐྲ་གཟེད་པ། ཆུང་བ་འཇག་མིག་གི་སྲིན་བུ་ཙམ། སྐད་མི་སྙན་པ་སྣ་ཚོགས་སྒྲོག་པ། བཀྲེས་ཤིང་སྐམ་པ། འཇིགས་ཤིང་ཡ་ང་བའི་གནས་དེ་ལྟ་བུ་ཡིན། ཤི་བའི་དུས་སུའང་དེར་སྐྱེ་བར་ཤེས་ནས། འཇིགས་ཤིང་སྐྲག་པ་དང་ཞེན་ཅིང་ཆགས་པ་གཉིས་འབྱུང༌། དེའི་འཁྲུལ་སྣང་འདི་ལམ་དུ་བྱེད་པ་སྒོམ་རྒྱུ་དང་ཉམས་ལེན་འདི་ཡིན་པས།

རང་སྐད་ཅིག་གིས་དེར་ཕྱིན་པར་བསམས་ལ། ང་སྐད་ཅིག་གིས་ཡི་དྭགས་ཀྱི་གནས་སུ་ཕྱིན་ཟིན་སྙམ་དུ་འཇིགས་སྐྲག་དངངས་གསུམ་དང་བཅས་པས་བསད་དོ་ཨང་སྙམ་དུ་བསམ། སྐད་ཅིག་མ་གཉིས་པ་ལ་ང་ཤི་བར་འདུག་སྙམ་དུ་བར་དོའི་དྲན་པ་དང་ལྔ་ལྡན་གྱིས་ཉམས་སུ་བླང༌། གནས་ལུགས་ཡུན་རིང་དུ་བསྐྱང༌། ཡི་དྭགས་ཀྱི་འཇིག་རྟེན་ཐམས་ཅད་ལ་བྱམས་སྙིང་རྗེ་སྒོམ་ཞིང་དག་པའི་ཡི་དམ་གྱི་ལྷར་བསྒོམ། དེ་ལྟར་ཉམས་སུ་བླངས་པས། འཁྲུལ་པ་དེ་དག་ནས་རྫོགས་པའི་བྱང་ཆུབ་ཏུ་འཚང་རྒྱ་བ་བར་དོ་གཉིས་པ་འཁྲུལ་སྣང་ལམ་དུ་བྱེད་པའི་གནས་སྐབས་ན་ཡི་དྭགས་ཀྱི་འཁྲུལ་སྣང་ལམ་དུ་བྱེད་པའི་དམིགས་པ་དྲུག་པ་ཡིན།། །།ཡང་རྟེན་གྱི་གང་ཟག་དེ་ཚེ་འདིར་གཏི་མུག་ལ་གོམས་པ་ཤས་ཆེ་བ་ལེ་ལོ་དང༌། གཉིད་རྨུག་ཆེ་བ་ལས་རྒྱུ་འབྲས་ལ་རྨོངས་པ་དཀོན་མཆོག་གསུམ་ལ་ལོག་པར་ལྟ་བ་ལ་གོམས་པར་བྱས་ནས་འཆི་ཁར་གཏི་མུག་གིས་མཚམས་སྦྱར་ནས་ཤི་ན་ཆོས་ཉིད་ལ་བཟོད་པ་མ་ཐོབ་པས། སྟོང་པའི་འུར་སྒྲ་ལ་བྲེད་ནས། རྣམ་ཤེས་ལྟེ་བ་ནས་བུད་ནས་དུད་འགྲོའི་གནས་མཐོ་དམན་ཞིག་ཏུ་སྐྱེ་བར་འགྱུར་རོ། །མུན་པའི་གླིང་ན་དུད་འགྲོའི་རིགས་བྱེ་བ་སུམ་ཅུ་སོ་དྲུག་ལ་སོགས་པ། ཆང་འགགས་ཀྱི་སྦང་མ་ཙམ་གཅིག་ལ་གཅིག་ཟ་བ་དང༌། སྐད་རིགས་མི་གཅིག་པ་མང་པོ་འདོན་པ། མགོ་བརྙན་སྣ་ཚོགས་ཅན་འཇིགས་ཤིང་ཉམས་ང་བའི་གནས་སུ་ཆུ་དང་འདམ་རྫབ་ཀྱིས་གནས། འཇིགས་ཤིང་བཙོག་པའི་གནས་དེ་ལྟ་བུ་ཡིན། དེར་རང་ཉིད་སྐྱེ་བར་ཤེས་ནས། འཇིགས་ཤིང་སྐྲག་པ་དང༌། ཞེན་ཅིང་ཆགས་པ་གཉིས་འབྱུང་སྟེ། དེ་ལ་དུད་འགྲོའི་གནས་དེ་སྦྱོང་བའི་ཉམས་ལེན་འདི་ཡིན་པས། དབེན་པའི་གནས་སུ་བདེ་བའི་སྟན་ལ་བསམ་གཏན་གྱི་ཡན་ལག་གིས་གནས་ཏེ། སེམས་བསྐྱེད་པ་ལ་སོགས་པ་སྔོན་དུ་འགྲོ་བའི་ཆོས་རྣམས་བྱས་ལ། རང་སྐད་ཅིག་གིས་དུད་འགྲོའི་གནས་སུ་ཕྱིན་པར་བསམ། ང་གློ་བུར་དུ་དུད་འགྲོའི་གནས་སུ་ཕྱིན་པར་འདུག་སྙམ་དུ་འཇིགས་སྐྲག་དངངས་གསུམ་དང་བཅས་པས་བསད་དོ་ཨང་སྙམ་དུ་བསམ།

སྐད་ཅིག་མ་གཉིས་པ་ལ་ང་ཤི་བར་འདུག འདི་བར་དོ་ཡིན་ཟིན། དེ་འཁྲུལ་པའི་སྣང་བར་འདུག་སྙམ་དུ་བར་དོའི་དྲན་པ་དང་ལྔ་ལྡན་གྱིས་ཉམས་སུ་བླང༌། གནས་ལུགས་ཡུན་རིང་དུ་བསྐྱང༌། དུད་འགྲོའི་སེམས་ཅན་ལ་བྱམས་པ་དང༌། སྙིང་རྗེ་བྱང་ཆུབ་ཀྱི་སེམས་བསྒོམ་ཞིང༌། དེ་ཐམས་ཅད་ཀྱང་ཕྱོགས་བཅུའི་སངས་རྒྱས་ཀྱི་རྣམ་པར་དག་པ་ཡི་དམ་གྱི་ལྷར་བསྒོམ། དེ་ལྟར་ཉམས་སུ་བླངས་པས། བར་དོ་གཉིས་པ་དུད་འགྲོའི་འཁྲུལ་སྣང་དག་ནས། རྫོགས་པའི་བྱང་ཆུབ་ཏུ་སངས་རྒྱས་ཏེ། བར་དོ་གཉིས་པ་འཁྲུལ་སྣང་ལམ་དུ་བྱེད་པའི་གནས་སྐབས་ན་བྱོལ་སོང་གི་འཁྲུལ་སྣང་ལམ་དུ་བྱེད་པའི་དམིགས་པ་བདུན་པའོ།། །།ཡང་རྟེན་གྱི་གང་ཟག་ཕྲག་དོག་ལ་གོམས་ཤིང་འདྲིས་པ། དགེ་བའི་རྩ་བ་བྱས་པ་ཐམས་ཅད་ཀྱང་ཕྲག་དོག་གིས་ཀུན་ནས་བསླངས་ཤིང༌། གཞན་ལ་ཁྱད་གསོད་དང་གཞན་ཟིལ་གྱིས་མནོན་པར་འདོད་པའི་བསམ་པ་དགེ་བར་བྱེད་ལ། འཆི་བའི་དུས་སུའང་ཕྲག་དོག་གིས་མཚམས་སྦྱར་ནས་ཤི་ན། སྟོང་པའི་འུར་སྒྲ་ལ་བྲེད་ནས། རང་གི་ལུས་འདི་ཁང་པ་གོག་པོ་སྒོ་བརྒྱད་སྐར་ཁུང་མི་ཆེ་བ་ཞིག་དང་དགུ་ཡོད་པ། དེ་ལྟ་བུ་ཞིག་སྣང་བ་ལ་ལམ་གྱིས་འབྱུང༌། དེའི་དུས་སུ་རང་གི་རིག་པ་འདི་བུད་ནས་འགྲོ་བའི་བསམ་པ་འབྱུང་ལ། སྒོ་ལ་ལ་མི་གཙང་བས་གང་བ་དང༌། ལ་ལ་དོག་པ་དང༌། ལ་ལ་ཡངས་ཀྱང་འདམ་རྫབ་ཀྱིས་གང་བར་མཐོང༌། སྟེང་ན་སྒོ་ཡངས་དོག་རན་པ་ཞིག་འདུག་ཀྱང༌། ལས་ཀྱི་དབང་གིས་འགྲོ་དབང་མེད་པར་ནི་མཐོང༌། དེ་ནས་འོག་སྒོ་གང་ཡང་རུང་བ་ཞིག་ལ་བུད་ནས་གནས་འོག་མ་གསུམ་དུ་སྐྱེ། རྣ་བ་གཡས་དང༌། མིག་གཡས་ལས་བུད་ན་ལྷ་མ་ཡིན་དུ་སྐྱེ་སྟེ། ལྷ་མ་ཡིན་གྱི་གནས་ནི། རི་རབ་ཀྱི་ཁོང་གསེང་ན་རིན་པོ་ཆེའི་ཁང་པ་དང༌། རིན་པོ་ཆེའི་ས་གཞི་ལ་སོགས་གོ་ཁྲབ་ལ་སོགས་པ་ཐམས་ཅད་ཀྱང་རིན་པོ་ཆེ་ལས་བྱས་པ། གཡུལ་འགྱེད་པ་དང༌། གཡུལ་བཤམ་པ་དང༌། གཅིག་ལ་གཅིག་གིས་མི་སྙན་པར་སྨྲ་བ། ཕྲག་དོག་པ། མཚང་འབྲུ་བ།

གསོད་པ། གཅོད་པ་ལ་སོགས་པ་ལྷ་མ་ཡིན་གྱི་གནས་དེ་ལྟ་བུ་སྣང་བ་ལ་འབྱུང་སྟེ། རང་ཉིད་ཀྱང་དེར་སྐྱེ་བར་ཤེས་ནས་འཇིགས་ཤིང་སྐྲག་པ་འབྱུང་ལ། ལྷ་མ་ཡིན་གྱི་གནས་མཐོ་དམན་གཅིག་ཏུ་སྐྱེ་བར་འགྱུར་ཏེ། དེའི་འཁྲུལ་སྣང་ལམ་དུ་བྱེད་པ་ལ། ཉམས་ལེན་འདི་ཡིན་པས། སྔོན་འགྲོའི་ཆོས་རྣམས་བྱས་ལ། སྐད་ཅིག་གིས་ལྷ་མ་ཡིན་གྱི་གནས་སུ་ཕྱིན་པར་བསམ་ལ། ང་གློ་བུར་དུ་ལྷ་མ་ཡིན་གྱི་གནས་སུ་ཕྱིན་ཟིན་སྙམ་དུ་བསམ། འཇིགས་སྐྲག་དངངས་གསུམ་དང་བཅས་པས་བསད་དོ་ཨང་སྙམ་དུ་བསམ། སྐད་ཅིག་མ་གཉིས་པ་ལ་ང་ཤི་བར་འདུག་འདི་བར་དོ་ཡིན་ཟིན། དེ་འཁྲུལ་པའི་སྣང་བར་འདུག་སྙམ་དུ་དྲན་པས་བཙིར་གྱིས་བཟུང་ལ་ལྷ་མ་ཡིན་གྱི་སེམས་ཅན་ཐམས་ཅད་ལ་བྱམས་པ་ཐུན་ཅིག་བསྒོམ། དེ་ཕྱོགས་བཅུའི་སངས་རྒྱས་ཀྱི་རྣམ་པར་དག་པ་ཡི་དམ་གྱི་ལྷར་བསྒོམས་ལ། སེམས་བསྐྱེད་པ་ནས་སྔོན་འགྲོའི་ཆོས་རྣམས་ཉམས་སུ་བླང་ཞིང་ཡུན་རིང་དུ་བསྐྱང༌། དེ་ལྟར་ད་ལྟར་ཉམས་སུ་བླངས་པས་ཕྱིས་ཀྱི་དུས་སུ་འཇིགས་པ་དེའི་དབང་དུ་མི་འགྲོ་ནས་རྫོགས་པའི་བྱང་ཆུབ་ཏུ་འཚང་རྒྱ་བ། དུག་སྨན་དུ་ཟ་ཞིང༌། འཁྲུལ་པ་ཡེ་ཤེས་སུ་བསྒྱུར་བ་བར་དོ་གཉིས་པ་འཁྲུལ་སྣང་ལམ་དུ་བྱེད་པའི་གནས་སྐབས་ན་ལྷ་མ་ཡིན་གྱི་འཁྲུལ་སྣང་ལམ་དུ་བྱེད་པའི་གདམས་ངག་བརྒྱད་པ་ཡིན།། །།ཡང་རྟེན་གྱི་གང་ཟག་དེ་དགེ་བ་བཅུའི་ལས་ལ་གོམས་ཤིང་དག་པའི་ཚུལ་ཁྲིམས་བསྲུངས། བྱས་པ་ཤེས་བཟོ་དང་ལྡན་ལ། མཚན་བཅས་ཀྱི་དགེ་བ་མང་དུ་བྱས། འཆི་ཁར་དཀར་པོ་དགེ་བའི་ལས་ཀྱིས་མཚམས་སྦྱར་ནས། ཆོས་ཉིད་ལ་བཟོད་པ་མ་ཐོབ་པས་སྟོང་པའི་སྒྲ་ལ་བྲེད་ནས། ཤེས་པ་རྣ་བ་གཡོན་པ་ལས་བུད་ནས་རིན་པོ་ཆེའི་ས་གཞི་དང་རིན་པོ་ཆེའི་རི་བོ་དང༌། གཞལ་མེད་ཁང་ཀ་བ་བཞིའམ་བརྒྱད་དམ། བཅུ་དྲུག་ལ་སོགས་པ་དང་རྣམ་པར་རྒྱལ་བའི་ཁང་བཟང་ཨ་མོ་ནིག་རྡོ་ལེབ་ལ་སོགས་པ་རིན་པོ་ཆེའི་མིག་མང་རིས་སུ་བྲིས་པ། རིན་པོ་ཆེའི་ཁྲི་འདོད་པའི་ཡོན་ཏན་གྱིས་བརྒྱན་པ།

ལྷའི་བུ་དང༌། བུ་མོ་མང་པོས་གང་བ། ལ་ལ་གླུ་ལེན། ལ་ལ་གར་བྱེད་པ་ལ་སོགས་པ་དེ་ལྟ་བུའི་གནས་སུ་རང་ཉིད་ཀྱང་སྐྱེ་བར་ཤེས་ནས་དགའ་བ་དང་སྤྲོ་བ་འབྱུང༌། དེའི་ཉམས་ལེན་འདི་ཡིན་པས། དབེན་པའི་གནས་སུ་བདེ་བའི་སྟན་ལ་བསམ་གཏན་གྱི་ཡན་ལག་གིས་གནས་ཏེ། སེམས་བསྐྱེད་པ་ལ་སོགས་པ་སྔོན་དུ་སོང་བས། རང་ཉིད་སྐད་ཅིག་གིས་ལྷའི་གནས་སུ་ཕྱིན་པར་བསམ་ལ། ལྷའི་གནས་ན་ལྷའི་ཕུན་སུམ་ཚོགས་པ་ཐམས་ཅད་ཀྱི་ནང་ན། འཛམ་བུ་གླིང་པའི་མི་ནི་རང་ཉིད་གཅིག་པུ་ལས་མི་འདུག རང་ཉིད་ལ་ལྷའི་བུ་དང་བུ་མོ་དཔག་ཏུ་མེད་པས་བསྐོར་བར་བསམས་ལ། ང་གློ་བུར་དུ་ལྷའི་གནས་སུ་ཕྱིན་པར་བསམས་ལ་ལྷའི་བདེ་སྐྱིད་དང་ལོངས་སྤྱོད་ལ་མ་ཆགས་པར་བྱས་ལ། རྫོགས་པའི་བྱང་ཆུབ་ཏུ་འཚང་རྒྱ་མ་ཐོབ་ན་བདེ་བ་མེད་སྙམ་དུ་བསམ། དེ་ནས་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ། ལྷའི་འཇིག་རྟེན་གྱི་སེམས་ཅན་ཐམས་ཅད་ཕྱོགས་བཅུའི་སངས་རྒྱས་ཀྱི་རྣམ་པར་དག་པ་ཡི་དམ་གྱི་ལྷར་བསྒོམ། སེམས་བསྐྱེད་པ་ནས་བསྔོ་བའི་བར་ཕྱག་རྒྱ་ཆེན་པོ་ལྔ་ལྡན་གྱིས་དེ་ལྟར་ཉམས་སུ་བླངས་པས་ཕྱིས་ཀྱི་དུས་སུ་འཁྲུལ་པའི་དབང་དུ་མི་འགྲོ་ནས། རྫོགས་པའི་བྱང་ཆུབ་ཏུ་འཚང་རྒྱ་བ་སྟེ་བར་དོ་གཉིས་པ་འཁྲུལ་སྣང་ལམ་དུ་བྱེད་པའི་གནས་སྐབས་ན་ལྷ་ཡི་འཁྲུལ་སྣང་ལམ་དུ་བྱེད་པ་གདམས་ངག་དགུ་པ་ཡིན།། །།རྟེན་གྱི་གང་ཟག་དེ་ལས་དགེ་བ་བཅུ་ལ་གོམས་ཤིང༌། བྱས་པ་ཤེས་བཟོ་དང་ལྡན་ལ། ཕ་མ་ལ་སོགས་པ་ལ་སྲི་ཞུ་ཚུལ་བཞིན་དུ་བྱས་པ་འཆི་ཁར་ཡང་མཚམས་སྦྱོར་བཟང་ན་འབྱུང་བཞི་དྭངས་པ་སྟོང་པའི་འུར་སྒྲ་ལ་བྲེད་ནས། རྣམ་པར་ཤེས་པ་མིག་གཡོན་པ་དང༌། རྣ་བ་གཡོན་ནས་བུད་ནས་མི་རྣམས་ཀྱི་ནང་དུ་སྐྱེ་བར་འགྱུར་ཏེ། དེའང་མིའི་གནས་ནི་སྐྱེ་བ་དང༌། རྒ་བ་དང༌། ན་བ་དང༌། འཆི་བ་ལ་སོགས་པ་ཡོད་པ་འཚོ་སྐྱོང་དང༌། མེད་པ་བཙལ་གྱིས་མི་རྙེད་པ་ལ་སོགས་པ་མིའི་འགྱུར་བཅུ་དྲུག་ལ་སོགས་པ་རྣམས་ཡིན།

དེར་ཡང་མིར་སྐྱེས་ན་ཕ་མ་མུན་ཁང་དགུ་རིམ་ན་ཆགས་པ་སྤྱོད་ཀྱང་མཐོང་ནས་སྲེད་ལེན་སྐྱེ་བ་ཡིན། ཤར་ལུས་འཕགས་པོར་སྐྱེ་ན། ཕ་མ་རྟ་མཆོག་ཕོ་མོ་འདོད་པ་སྤྱོད་པ་མཐོང༌། བྱང་སྒྲ་མི་སྙན་ན་ཕ་མ་ངང་པ་ཕོ་མོར་མཐོང༌། བ་ལང་སྤྱོད་ན་བ་ལང་ཕོ་མོ་འདོད་པ་སྤྱོད་པ་མཐོང༌། འཛམ་བུ་གླིང་དུ་སྐྱེ་ན་ཕ་མ་གཉིས་རང་དུ་མཐོང༌། དེ་བཞིན་དུ་ཞྭ་བོ་ཆེ་དང༌། སྣ་བོ་ཆེ་རྣམས་སུ་སྐྱེ་ནའང༌། དེ་རང་དུ་འདོད་པ་སྤྱོད་པར་མཐོང་ནས་སྲེད་ལེན་སྐྱེ། དེར་སྐྱེ་བ་ཡིན་ལ་དེའི་ཉམས་ལེན་འདི་ཡིན་པས། སེམས་བསྐྱེད་པ་ལ་སོགས་པ་སྔོན་དུ་སོང་ནས། ཕ་མ་མུན་ཁང་དགུ་རིམ་ལ་སོགས་པ་ན་སྤྱོད་པ་བྱེད་པ་མཐོང༌། དེ་ལ་མ་ཆགས་པར་བྱས་ལ། སྔར་ཡང་ཆགས་སྡང་རྨོངས་གསུམ་གྱི་འཁོར་བར་འཁྱམས་པ་ཡིན། འདི་ལྟ་བུ་ལ་ཆགས་སྡང་སྐྱེས་ན་རྫོགས་པའི་བྱང་ཆུབ་མི་འཐོབ་སྙམ་དུ་བསྒོམས་ལ་ཕ་མ་གཉིས་ཡི་དམ་མམ་བླ་མ་ཡབ་ཡུམ་དུ་བསྒོམ་ལ། ཕྱི་ནང་གསང་གསུམ་གྱི་མཆོད་པས་མཆོད་ལ། བར་དོའི་དྲན་པ་དང༌། ཕྱག་རྒྱ་ཆེན་པོ་ལྔ་ལྡན་གྱིས་ཉམས་སུ་བླང་དངོས་གཞི་ཡུན་རིང་དུ་བསྐྱངས། དེ་ལྟར་ཉམས་སུ་བླངས་པས་རིགས་དྲུག་གི་མངལ་སྒོ་ཁེགས་ནས། རྫོགས་པའི་བྱང་ཆུབ་ཏུ་འཚང་རྒྱ་སྟེ། དུག་སྨན་དུ་ཟ་ཞིང། འཁྲུལ་པ་ཡེ་ཤེས་སུ་བསྒྱུར་བའི་གདམས་ངག་ཡིན། དེའང་ཆོས་རྗེའི་བཞེད་པས། སྲིད་པ་བར་དོ་ལ་གསུམ་དུ་བཞེད་པའི་བར་དོ་གཉིས་པ་རིགས་དྲུག་གི་འཁྲུལ་སྣང་ལམ་དུ་བྱེད་པའི་གདམས་ངག་དམིགས་པ་བཅུ་པ་ཡིན། །ཡང་རྟེན་གྱི་གང་ཟག་དེ་ཚེ་འདི་ལ་དཀར་པོ་དགེ་བའི་ལས་བརྩོན་ཞིང་བསྐྱེད་རྫོགས་གཉིས་ལ་གོམས་ཤིང་རྟོགས་པ་དེ་འཆི་བའི་དུས་སུ་རྣམ་པར་ཤེས་པ་ཚང་བུག་ལས་ཐོན་ནས། དག་པའི་སྣང་བ་རང་ཡི་དམ་གང་སྒོམ་པ་དེའི་སྣང་བ་འཆར། དེ་ལ་མཆོད་པ་བཞིན་དུ་ལོངས་སྤྱོད་རྫོགས་པའི་སྐུ་བཅོམ་ལྡན་འདས་འཁོར་ལོ་སྡོམ་པའི་བསྐུལ་བའི་རིམ་པ་མ་གཏོགས་པར་བྱ་རྒོད་ཕུང་པོའི་རི་ལ་བཞུགས་པ་དེ་དག་པའི་སྣང་བ་ལ་མཐོང་བ་ཡིན།

དེ་ལ་ཞེན་ཅིང་ཆགས་ན་ཆོས་ཀྱི་སྐུ་མི་འཐོབ་པས། དེའི་ཉམས་ལེན་འདི་ཡིན་པས། དབེན་པའི་གནས་སུ་བདེ་བའི་སྟན་ལ་བསམ་གཏན་གྱི་ཡན་ལག་གིས་གནས་ལ། སེམས་བསྐྱེད་པ་ལ་སོགས་པ་སྔོན་དུ་སོང་བས། རྡོ་རྗེ་གདན་ན་བཅོམ་ལྡན་འདས་བདེ་མཆོག་གི་དཀྱིལ་འཁོར་ཞལ་མཐོང་བར་བསྒོམ། དེ་ལ་ཆགས་པར་མི་བྱ་བ་དང༌། དགའ་བ་དང༌། སྤྲོ་བ་དང༌། དད་པ་དང༌། གུས་པ་བསྒོམ། ཞེན་ཆགས་སྤངས་པའི་ཉེས་ལྟུང་མི་འབྱུང་བའི་ཕྱིར། ཕྱི་ནང་གསང་གསུམ་གྱི་མཆོད་པས་མཆོད་ལ། དེ་བཞིན་གཤེགས་པ་ནི་གཟུགས་ཀྱི་སྐུ་མ་ཡིན། ཆོས་ཀྱི་སྐུ་ཡིན་པས། ཆོས་སྐུ་ཐོབ་པར་བྱ་དགོས་སྙམ་དུ་བསམ་ལ་བར་དོའི་དྲན་པ་དང༌། ལྔ་ལྡན་གྱིས་ཉམས་སུ་བླངས། གནས་ལུགས་ཡུན་རིང་དུ་བསྐྱངས་པས་ཆོས་སྐུ་མངོན་དུ་འགྱུར་ཏེ། གཟུགས་སྐུ་གཉིས་ཤུགས་ལ་འབྱུང་བ་ཡིན། བར་དོ་གསུམ་པ་དག་སྣང་ཆོས་སྐུ་ལམ་དུ་བྱེད་པའི་དམིགས་པ་བཅུ་གཅིག་པའོ།

དེའང་ཆོས་རྗེའི་བཞེད་པས་སྲིད་པ་བར་དོ་ལ་གསུམ་དུ་བཞེད་པའི་བར་དོ་དང་པོ་དགྲ་བཞི་ལམ་དུ་འཁྱེར་བ་དང༌། གཉིས་པ་རིགས་དྲུག་འཁྲུལ་སྣང་ལམ་དུ་བྱེད་པ། གསུམ་པ་དག་སྣང་ཆོས་སྐུ་ལམ་དུ་བྱེད་པ་དང༌། རྣམ་པ་གསུམ་གྱིས་གདམས་པ་རིན་པོ་ཆེ་འདི་རྫོགས་པ་ཡིན། འདི་ཡན་ཆད་ནི་སྒོམ་པའི་བར་དོ་དམར་ཁྲིད་དོན་གཉིས་ལྷུན་གྲུབ་མ་ཞེས་བྱ་བ་དེ་ཀ་ཡིན་ནོ།། བར་དོའི་ཁྲིད་ལོ་རྒྱུས་འདི་ནས་ཁྲིད་དངོས་གཞི་དང་བཅས་པ་ལ་སྒམ་པོར་དཔེ་ཆ་རྣམས་ལ་ཁ་བྱང་དུ་བར་དོ་མངོན་གྱུར་གྱི་མན་ངག་སྨར་ཁྲིད་དུ་བྱས་པ་དོན་གཉིས་ལྷུན་གྲུབ་མ་ཞེས་བྱ་བ་དུག་སྨན་དུ་ཟ་ཞིང་འཁྲུལ་པ་ཡེ་ཤེས་སུ་བྱེད་པ་སྨར་ཁྲིད་ཡིད་བཞིན་ནོར་བུ་ཞེས་བྱ་བ་བཞུགས་སོ་ཟེར་བ་འདུག་ཅིང་བར་དོ་སྨར་ཁྲིད་ཞེས་གཞན་གང་དུ་ཡང་མེད་པའི་ཟབ་ཟབ་མོ་སྔར་འབྲི་གུང་དུ་ཡོད་པ་ཕྱིས་རྒྱུན་ཆད་པ་སྒམ་པོ་སྤྱན་སྔ་བཀྲ་ཤིས་རྣམ་རྒྱལ་གྱིས་གསན་པ་ཞིག་ཡིན་པའི་ལུགས་བྱེད་འདུག་པ་བདག་གིས་ཀྱང་རྩོལ་བས་ཞུས་པ་ཡིན་ཀྱང་སླར་བརྟགས་པས་ལོ་རྒྱུས་ཁྲིད་དང་བཅས་པ་འདི་ག་ཁོ་ན་ཞུ་དག་ན་ཕེར་བ་འདུག་གོ། །།བླ་མ་རིན་པོ་ཆེའི་ཞལ་ནས་སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཐམས་ཅད་སྤྱིར་རྩྭ་དང་འདྲ་བ་ཡིན། ཐེག་པ་ཆེན་པོའི་ཆོས་ནི་བས་རྩྭ་ཟོས་པ་དང་འདྲའོ། །རྡོ་རྗེ་ཐེག་པའི་ཆོས་ནི་བ་བཞོས་པའི་འོ་མ་དང་འདྲའོ། །རྣལ་འབྱོར་བླ་ན་མེད་པའི་ཆོས་ནི་འོ་མ་ལས་མར་བྱུང་བ་དང་འདྲ། རྗེ་ནཱ་རོ་པའི་ཆོས་དྲུག་ནི་ཞུན་མར་གྱི་སྙིང་པོ་དང་འདྲ་བ་ཡིན། དེ་ལ་ཆོས་དྲུག་པོ་དེ་བསྡུས་ན། བར་དོ་གསུམ་གྱི་གདམས་ངག་སྟོན་པ་ཡིན། དེ་ལ་སྐྱེ་ཤི་བར་དོའི་སྐབས་སུ་བསྐྱེད་རྫོགས་གཉིས་ལ་བསྒོམ་པར་བྱ། རྨི་ལམ་བར་དོར་རྨི་ལམ་སྦྱངས། དེ་ལྟར་ཉམས་སུ་བླངས་པས་ཀྱང་སྲིད་པ་བར་དོར་འོད་གསལ་མཆོག་གི་དངོས་གྲུབ་ཐོབ་པར་བྱེད་པའི་འོད་གསལ་གྱི་ཁྲིད་དང་གསུམ་ཡིན།

དང་པོ་དགྲ་བཞི་ལམ་དུ་འཁྱེར་བའི་རྒྱུ་མཚན་གསུམ། གཉིས་པ་རིགས་དྲུག་ལམ་དུ་འཁྱེར་བ་དང༌། གསུམ་པ་དག་སྣང་ལམ་དུ་འཁྱེར་བ་ལགས། དེ་ལ་འགྲོ་བ་ལུས་ཅན་སྤྱི་ཐམས་ཅད་ལ་འདི་ལྟར་གྲུབ་ཅིང་འབྱུང་ལ། དེ་ལ་རྟེན་གྱི་གང་ཟག་རྣལ་འབྱོར་པ་འབྱུང་བ་བཞི་དང་ཕ་མ་གཉིས་པོས་རྒྱུ་རྐྱེན་བྱས་ནས། ལུས་སམ་ཁམས་དེ་ལ་དབང་པོ་ལྔ། སྒོ་ལྔ་ཡུལ་ལྔ་དབང་པོ་ལྔ་དང་བཅས་པ་འདི། བར་དུ་འབྱུང་བ་བཞིས་གསོས་བསྐྱེད། ཐ་མ་རྟེན་འབྲེལ་གྱི་ཚོགས་པ་འཇིག ཚེའི་འདུ་བྱེད་གཏོང་བའི་དུས་སུ། དབང་པོ་ཡུལ་ལྔ་ལ་ཆགས་སྡང་ལ་ཞེན། དེ་བར་དོའི་རྣམ་པར་རྟོག་པ་ཡིན། དེ་ཡུལ་རྟོག་དཔྱོད་ཀྱི་ནུས་པ་ཤོར་ནས་ཚུར་འདུས་ཏེ། རྣམ་ཤེས་ཕྲ་བ་ལ་ཐིམ་ནས་འགྲོ་བ་ནི། སྣང་བ་ཐིམ་ཟེར་བ་ཡིན། དུས་དེར་མིག་གིས་གཟུགས་ཕྲ་རགས་གང་ཡང་ལྟ་བར་མི་ནུས། དེ་བཞིན་དུ་སྒྲ་དང་དྲི་དང་རོ་དང་རེག་བྱ་ལ་སོགས་པ་ཚོར་བ་བདེ་སྡུག་ཡང་སྤྱོད་པར་མི་ནུས་ལ། རྣམ་པར་ཤེས་པ་ཁ་གང་དུ་ལྟ་བ་ནི། སྣང་བ་ཐིམ་པ་ཡིན་ཏེ། གཟུང་འཛིན་གྱི་སྣང་བ་རགས་པ་ནུབ་པའི་དུས་ཡིན་གསུང༌། དེ་ནས་འབྱུང་བ་བཞིའི་ཁམས་ཐིམ་ནས་འགྲོ་བ་ཡིན་ཏེ། འབྱུང་བ་བཞིའི་རླུང་ཁམས་ཀྱི་ཚོགས་པ་དེ་བསྡུས་ཤིང་བསྐྱེད་པ་ཐམས་ཅད་འཇིག་པའམ་འགགས་པ་ཡིན་ཏེ། ཚེ་དང་དབང་པོ་རྣམ་ཤེས་དང༌། །སྐྱེས་པའི་མཚན་ཉིད་འཆི་བ་ཡིན། །ཞེས་གསུངས། ས་ཆུ་ལ་ཐིམ་པའི་ཕྱི་རྟགས་སུ། ངོ་གདོང་ལ་ཧམ་པ་ཆགས། སྣ་ཞོམ། རྣ་བ་ཆད། འགྲམ་པའི་བར་ཤ་ཆད། ལྕེ་ལ་རི་མོ་ནག་པོ་འབྱུང༌། ལུས་ཟུངས་མི་ཐུབ་པར་རྟབ་རྟབ་པོར་འགྲོ། ཤི་འཕྲས་བྱེད། མིག་གྱེན་ལ་བལྟ་བ་ལ་སོགས་པ་རྣམས་འབྱུང་བའོ། །ནང་རྟགས་རྣམ་པར་ཤེས་པ་ས་ལ་ཐིམ་པའི་རྟགས་སུ་ཡར་ཐེག་ཟེར་བ་དང༌། དཀར་སར་འགྲོ་འདོད་པ་རྣམས་འབྱུང་བ་དང༌། རྒྱབ་དང་ཡན་ལག་བཞི་ལ་སོགས་པའི་ལུས་ཀྱི་རྩ་གནས་ཐམས་ཅད་དུ་འབྱུང་བ་ས་ཁམས་ཀྱི་རླུང་གནས་པ་བསྡོགས་ནས་མར་འཇུག་པའི་དུས་ཡིན་པས།

རྒྱུ་རྐྱེན་གྱི་རྟེན་འབྲེལ་གྱིས་འདི་རྣམས་ཅིས་ཀྱང་མི་འབྱུང་ཁ་མེད་དེ། འབྱུང་གཞི་དགྲར་ལངས་ཀྱི་དུས་བྱ་བ་ཡིན་པས། རང་གི་ཤེས་པ་ལ་ལུས་འདི་ཁང་རུལ་གོག་པོ་སྒོ་བརྒྱད་སྟེང་ན་ཚངས་བུག་སྐར་ཁུང་མི་ཆེ་བ་ཞིག་དང་དགུ་ཡོད་པ། ཁང་པ་དེ་འཁྱོམ་ཞིང་ཞིག་ལ་ཁད་པ། ནང་མི་གཙང་བས་གང་བ། སྐྱུག་བྲོ་བ་ཡིད་དུ་མི་འོང་བ་ཞིག་ཏུ་མཐོང༌། དེའང་སྐྲག་ཤས་ཆུང་བ་ལ་སྐྱོ་བ་རིངས་པ་ལ་འུར་བུད་འདོད་ཙམ་ན། སྐད་ཅིག་མ་གཉིས་པ་ལ་རང་གི་ཕྱོགས་དེ་ནས་སྣ་དྲངས་ནས། འཛམ་བུ་གླིང་བཞི་རི་རབ་དང་བཅས་པ་ཐམས་ཅད་གསལ་ལམ་མེར་མཐོང་བ་དང། ཁང་རུལ་དེ་རྡིབ་པ་སྙམ་བྱེད་པ་དང༌། ས་གཡོས་ཆེན་པོ་འབྱུང་བ་བཞིན་དུ། ས་རྡོ་རི་བྲག་རི་རབ་དང་བཅས་པ་ཐམས་ཅད་དུས་གཅིག་ལ་འུར་ཟེར་རྡིབ་ནས་རང་གི་ཐོག་ཏུ་བྱུང་བའི་སྣང་བ་འབྱུང་བས། བསྐལ་པ་ཆེན་པོ་ཆགས་འཇིག་བྱུང་ཨང་སྙམ་དུ་འཇིགས་སྐྲག་ཆེན་པོ་འབྱུང་བ་ལ་བྲེད་ནས། འཇིགས་པ་དེའི་ངང་དུ་ཚེའི་དུས་བྱས་ན་གནས་ངན་པར་འགྲོ་བས། འཁྲུལ་སྣང་དེ་དུག་སྨན་དུ་བྱེད་པའི་ཉམས་ལེན་གོང་དུ་ས་ཁམས་ཀྱི་འཁྲུལ་སྣང་ལམ་དུ་བྱེད་པའི་ཁྲིད་དེས་ཉམས་སུ་ལེན་པ་ཡིན་ཞིང༌། ཁྱད་པར་དུ་ད་མན་ཆད་དངོས་སུ་ས་གཡོ་བའམ། ཁང་མཁར་རྡིབ་པའམ། བྲག་ཞིག་པའམ། རི་ཆེན་པོ་ཉིལ་བ་ལ་སོགས་པ་དངོས་སུ་སའི་འཇིགས་པ་མངོན་མཚན་ཅན་བྱུང་ངམ། རྨི་ལམ་ལ་སོགས་པར་བྱུང་ཡང་བར་དོའི་དྲན་པས་ཟིན་པར་བྱས་ལ། ཆོས་ལྔ་ལྡན་གྱིས་ཉམས་སུ་བླངས་གནད་དུ་བསྣུན་པ་གལ་ཆེ་བ་ཡིན། དེ་ལྟར་ཉམས་སུ་བླངས་པས། ཉམས་སུ་ལེན་ནས་བར་དོ་མེད་པར་སངས་རྒྱ་བ་ཡིན། དེས་ན་དུག་སྨན་དུ་ཟ་བའི་གདམས་ངག་ཡིན་པས། ད་ཕྱིན་ཆད་སྤྱོད་ལམ་རྣམ་བཞི་ཐམས་ཅད་དུ་དྲན་པས་ཟིན་པར་བྱས་ལ་ཉམས་སུ་བླངས། མ་བརྗེད་པས་ཆོག་པ་ཡིན། དེ་སྲིད་པ་བར་དོ་དང་པོ་དགྲ་བཞི་ལམ་དུ་འཁྱེར་བའི་འབྱུང་ཚུལ་ཉམས་ལེན་ལགས་པས་དེས་ཆོས་ཡོངས་ལ་འགྲེའོ། །དེ་ནས་འབྱུང་བ་རིམ་གྱིས་ཐིམ་པའི་དབང་དུ་བྱས་ན་ས་ཆུ་ལ་ཐིམ་པས་ཆུ་དགྲར་ལངས་བྱ་བ་འབྱུང༌།

དེ་དུས་ལ་ཁ་ལ་བརླན་བླུགས་ཟེར་བ་འབྱུང་ཏེ། དེའང་ཕུང་པོ་རྩ་གནས་ཆུ་ཁམས་ཐམས་ཅད་ཀྱི་རླུང་ཁྱབ་བྱེད་ཡུལ་ལ་བསྡོགས་པའམ་ཤོར་བའམ། ཉམས་ནས་དབུ་མར་འཇུག་པ་ཡིན། དེ་དུས་འཕོ་བ་པོའི་སྣང་བ་ལ། རང་འདུག་པའི་ཕྱོགས་ན་སྟོང་གསུམ་གྱི་ཆུ་ཆེ་ཆུང་ཐམས་ཅད་ཆུ་བོ་བཞི་ཆུ་གཡོག་ལྔ་བརྒྱ་དང་བཅས་པ། ཕྱིའི་རྒྱ་མཚོ་ཆེན་པོ་དང་བཅས་པ་སྣང་བ་ལ་ལམ་གྱིས་མཐོང་སྙམ་བྱེད་པ་དང༌། སྐྱི་ཤ་བུང་གི་ཆུ་ཐམས་ཅད་རང་གི་སྟེང་དུ་ཚུར་ལུད་ནས་བྱུང་བའི་སྣང་བ་འབྱུང་སྟེ། རྦ་ཀློང་ཆེན་པོ་ཆུ་འཛིན་གྱི་འཇིགས་པ་དེ་ལ་བྲེད་ནས། ཚེའི་དུས་བྱས་ན་ངན་སོང་དུ་སྡུག་བསྔལ་མྱོང་བས། འཇིགས་པ་དེའི་དབང་དུ་མི་འགྲོ་བའི་གདམས་ངག གོང་དུ་འཇིགས་པ་ལམ་འཁྱེར་གྱིས་ཉམས་སུ་ལེན་པ་ཡིན། ཁྱད་པར་དུ་ཕྱིན་ཆད་རྦ་ཀློང་འཁྲུག་པ་ལ་སོགས་ཆུའི་འཇིགས་སྐྲག་ཅི་མཐོང་ཡང་བར་དོའི་དྲན་པས་བཟུང་ལ་ལྔ་ལྡན་གྱིས་གནད་དུ་བསྣུན་པས་དེ་ལྟར་ཉམས་སུ་བླངས་པས་འཁྲུལ་པ་དེའི་དབང་དུ་མི་འགྲོ་བར་དྲན་པས་ཟིན་ན། བར་དོ་མེད་པར་འཚང་རྒྱ་བ་ཡིན། དེས་ན་དུག་སྨན་དུ་ཟ་བའི་གདམས་ངག་སྤྱོད་ལམ་བཞིར་ཉམས་སུ་བླངས། བར་དོ་གཉིས་པ་ཆུ་ཁམས་དགྲར་ལངས་ཀྱི་ལམ་འཁྱེར་ཉམས་ལེན་ཡིན་ལགས། འབྱུང་བ་ལ་སོགས་དབང་པོ་སྡོག་པའི་དབང་དུ་བྱས་ན་ཆུ་མེ་ལ་ཐིམ་པའི་ཕྱི་རྟགས་སུ། ལུས་ལན་ཅིག་ཚ་ལམ་གྱིས་འོང༌། སྐྲ་རྩ་ཚ། དེ་མེ་ཁམས་བསྡུས་པའི་རླུང་དབུ་མར་འཇུག་པ་ཡིན། དེའང་མི་དགེ་བ་ཤས་ཆེ་ན་སྤྱི་བོ་ནས་མར་དྲོད་སྡོག དགེ་བ་ལ་གོམས་ན་རྐང་མཐིལ་ནས་དྲོད་ཡར་བསྡོག་ཅིང་ཆད་དོ། །འཆི་བ་པོ་དེའི་སྣང་བ་ལ་འཇིག་རྟེན་ཐམས་ཅད་མེར་མཐོང་བ་དང་འཐུམས་པ་དང། སྐྱི་ཤ་ཚ་ཟིང་བྱེད་པ་དང༌། སྐད་ཅིག་མ་གཉིས་པ་ལ་འབྱུང་བ་གསུམ་པོ་གཞན་མེད་པར་འཇིག་རྟེན་ཐམས་ཅད་མེ་ཅིག་ཏུ་གྱུར་ནས། རང་གི་སྟེང་དུ་བྱུང་བའི་སྣང་བ་འབྱུང་སྟེ། མེ་དེ་ལ་བྲེད་ནས་ཚེའི་དུས་བྱས་ན།

ངན་སོང་ཉམས་སུ་མྱོང་བས། དེའི་དབང་དུ་མི་འགྲོ་བའི་གདམས་ངག་གོང་དུ་མེ་ཁམས་དགྲར་ལངས་ཀྱི་ཁྲིད་དེ་ཡིན་ལ། ཁྱད་པར་དུ་མེས་འཇིག་པའི་སྣང་བ་མཐོང་བའམ། རྨི་ལམ་ལ་སོགས་པར་བྱུང་ཡང༌། བར་དོའི་དྲན་པས་ལྔ་ལྡན་ལ་གནད་དུ་བསྣུན་པས། ཕྱིས་འཁྲུལ་པ་དེའི་དབང་དུ་མི་འགྲོ་ནས། དྲན་པས་བཟུང་ནས་ལྔ་ལྡན་གྱི་ཉམས་སུ་བླངས་པས་བར་དོ་གཉིས་པ་མེད་པར་འཚང་རྒྱའོ། །དེས་ན་དུག་སྨན་དུ་ཟ་བའི་གདམས་ངག་དེ་ལྟར་དུ་ཤེས་པར་བྱ། ད་ཕྱིན་ཆད་སྤྱོད་ལམ་ཐམས་ཅད་ཉམས་སུ་བླང་ངོ་གསུང༌། བར་དོ་གཉིས་པ་རླུང་ཁམས་ལམ་དུ་འཁྱེར་བའི་གདམས་ངག དེར་འོད་གསལ་ངོ་མ་འཕྲོད་ན་རླུང་རྣམ་པར་ཤེས་པ་ལ་ཐིམ་པའི་ཕྱི་རྟགས་སུ། རླུང་འབྱུང་འཇུག་བྱེད་པའི་ནུས་པ་བསྡོགས་ནས། དབུགས་ཤ་ཤ་དང༌། ངར་ངར་དུ་བསྡོགས་ནས་འགྲོ། དེ་དུས་རླུང་གི་རླུང་དབུ་མར་འཇུག་པའི་དུས་ཡིན། མི་དེའི་སྣང་བ་ལ་འཇིག་རྟེན་གྱི་རླུང་ཐམས་ཅད་སྣང་བ་ལ་མཐོང་བ་དང༌། སྐྱི་ཤ་ཚ་བ། འབྱུང་བ་གསུམ་པོ་གཞན་མེད་པར་འཇིག་རྟེན་ཐམས་ཅད་རླུང་གི་དཀྱིལ་འཁོར་དུ་གྱུར་ཏེ། རང་གི་ཐོག་ན་བྱུང་བས། རླུང་དེ་ལ་བྲེད་འཇིགས་པ་དེའི་དབང་དུ་ཚེའི་དུས་བྱས་ན་ངན་སོང་དུ་འགྲོ་བས། འཁྲུལ་སྣང་དེ་ལམ་དུ་བྱེད་པའི་ཉམས་ལེན་གོང་གི་རླུང་གི་འཁྲུལ་སྣང་ལམ་འཁྱེར་གྱི་ཁྲིད་ཡིན་པས། ད་ཕྱིན་ཆད་རླུང་དམར་ལངས་སམ། རླུང་སྣང་མངོན་མཚན་ཅན་རྨི་ལམ་ལ་སོགས་པར་བར་དོའི་དྲན་པས་ཟིན་པར་བྱས་ལ། ལྔ་ལྡན་ལ་གནད་དུ་བསྣུན་པས། བར་དོ་གཉིས་པ་མེད་པར་འཚང་རྒྱ་བས། དུག་སྨན་དུ་བཟའ་བའི་མན་ངག་ཡིན་པས་བར་དོ་གཉིས་པ་རླུང་ཁམས་ལམ་འཁྱེར་ཉམས་སུ་ལེན་པས་འཚང་རྒྱ་བ་ཡིན་ལགས། དེ་ལྟར་འཆི་བའི་དུས་ན། འབྱུང་བཞིའི་ཕྲ་རགས་རིམ་གྱིས་བསྡོགས་ནས་ཚེའི་འདུ་བྱེད་གཏོང་བ་ཡིན་ཏེ། འཁྲུལ་སྣང་དེ་དུག་སྨན་དུ་ཟ་བའི་གདམས་ངག །ལམ་འཁྱེར་དེ་ལྟར་བསྒོམས་པས། འདི་ལ་འོད་གསལ་མ་ཟིན་ན། འབྱུང་བཞི་ཕྲ་རགས་ཐིམ་པས་རླུང་དབུ་མར་འཇུག་པ་ཡིན་ཏེ།

དེའང་ཐུར་སེར་ལ་སོགས་རླུང་ལྔ་པོ་འདིས་ལུས་འཛིན་ཆགས་བཤིག་གསུམ་བྱེད་པས། དེ་ལྟར་འབྱུང་བ་བཞིའམ་ལྔའི་རླུང་ཁམས་ཀྱི་ཕུང་པོ་ཚོགས་པ་འདུས་ཏེ་གནས། ནམ་མཁའི་རླུང་མ་གཏོགས་པ་རེ་རེས་གཙོ་བྱས་ཉིན་ཞག་ཕྲུགས་རེ་ལ་རྒྱུ་བའི་གྲངས་ཉིས་ཁྲི་ཆིག་སྟོང་དྲུག་བརྒྱ་རྒྱུ་བར་གསུངས་སོ། །ནམ་མཁའི་རླུང་ནི་འཆི་བའི་དུས་མིན་པ་མི་རྒྱུའོ། །དེ་ལྟར་ཡང༌། གཡས་པ་ནས་ནི་འབྱུང་བའི་ཁམས། །མེ་ཡི་དབང་པོ་ཉིད་ཡིན་ཏེ། ཁ་དོག་དམར་ཞིང་གསལ་བ་ནི། །པདྨའི་མགོན་པོ་རྒྱུ་བའོ། །གཡོན་པ་ནས་ནི་འབྱུང་བའི་ཁམས། །རླུང་གི་དབང་པོ་ཉིད་ཡིན་ཏེ། །ལྗང་སེར་དག་ཏུ་སྣང་བ་ནི། །ལས་ཀྱི་མགོན་པོ་རྒྱུ་བའོ། །གཉིས་ཀ་ནས་ནི་རྒྱུ་བའི་ཁམས། །དབང་ཆེན་གསེར་གྱི་དབང་པོ་ཉིད། །གསེར་གྱི་མདོག་ཏུ་སྣང་བ་སྟེ། །རིན་ཆེན་མགོན་པོ་རྒྱུ་བའོ། །དལ་ཞིང་རྒྱུ་བ་མེད་པའི་ཁམས། །ཆུ་ཡི་དབང་པོ་ཉིད་ཡིན་ཏེ། །དག་ཅིང་ཤེལ་ལྟར་སྣང་བ་ནི། །རྡོ་རྗེ་མགོན་པོ་རྒྱུ་བའོ། །ལུས་ཀུན་ལ་ནི་ཁྱབ་པའི་རླུང༌། །བྱ་བ་ཀུན་ལ་ཁྱབ་པ་པོ། །འདི་ནི་རྣམ་སྣང་ངོ་བོ་སྟེ། །འཆི་བའི་དུས་སུ་འབྱུང་བར་འགྱུར། །རླུང་གི་དེ་ཉིད་གསལ་བ་ནི། །རྣལ་འབྱོར་བྱིས་པའི་སྤྱོད་ཡུལ་མིན། །རྟོག་གེ་བ་ཡིས་མི་ཤེས་གསུང༌། ཁོས་གཙོ་བྱས་གཞན་རྣམས་ཀྱིས་འཁོར་བྱས་ཏེ། དབུ་མར་འཇུག་པ་ཡིན། དེའང་འོད་གསལ་ངོས་མ་ཟིན་ན། རླུང་དགུ་བརྒྱ་ཕྲག་དོན་གཉིས་པ་ཡེ་ཤེས་ཀྱི་རླུང་དུ་བྱས་ནས་འཇུག་པ་ཡིན། དེའང་རྡོ་རྗེའི་ལུས་ལ་རྩ་འཁོར་ལོ་བཞི་ལ་སོགས་པ་དང་པོ་བཞིན་ཡིན་ཏེ། དེ་བག་ཆགས་ཀྱི་རྟེན་གནས་ཡིན་ཏེ། དེས་རྩ་བ་བྱས། བསམ་པ་མི་དགེ་བས་རྐྱེན་བྱས་ན། དུག་གསུམ་གྱི་འཁོར་ལོར་འོང་ཉམས་ལེན་གྱི་ཟིན་ན། བདེ་གསལ་མི་རྟོག་པ་ལ་སོགས་པའི་རྩ་རླུང་དུ་འོང་བས་དེ་ལ་དགའ་ཆགས་སྐྱེས་ན་གོལ་སའི་འཕྲང་ཡིན་པས་དེ་ལ་ཉམས་སུ་ལེན་པ་ཡིན་ཏེ། རླུང་སེམས་ལྟེ་བའི་འོག་གསང་གནས་ན་མ་ཁམས་ཡོད་པའི་སྟེང་དུ་མ་ཉམས་པར་འདུས་པ་དང༌།

སེམས་ཅན་ལ་རང་བཞིན་གཤིས་གནས་ཀྱི་རིག་སྟོང་གིས་གནས་ལ་ཡེ་ཤེས་ཀྱི་མེ་འབར་ནས། སྤྱི་བོའི་ཕ་ཁམས་བབས་ཏེ། འདོད་ཆགས་བདེ་བ་དང་ཅིག་པར་གྱུར་ཏེ། བདེ་བ་སྐྱེ་བ་ལ་དར་ཅིག་གནས་པ་དེ་ལ་བདེ་བ་རབ་བརྒྱལ་ནས་འགྲོ་གསུང་སྟེ། དེའང་རིགས་ཀྱིས་ཤས་ཆེ་བ་དང༌། སྒོམ་ཆེན་པ་གཏུམ་མོའི་བདེ་བ་ཤས་ཆེ་བ་ཞིག་ཡིན་ན། བདེ་བ་ལ་དགའ་ཆགས་འཛིན་གསུམ་སྐྱེས་ནས་དེའི་ངང་དུ་ཤི་ན། སྐྱེ་བ་འདོད་ཁམས་སུ་ལེན་པ་ཡིན། བདེ་བ་དེ་གཉིས་མེད་དུ་རྟོགས་ན་བདེ་བ་ལས་སྐྱེས་པའི་འདོད་ཆགས་དག་ནས་གནས་འགྱུར། བདེ་བ་ཅན་གྱི་ཞིང་ལྟ་བུར་འཚང་རྒྱ། དེས་ན་ཁྲིད་བྱས་པ་ལྟར་ཉམས་སུ་ལེན་དགོས་པ་ཡིན། དེར་ཡང་འོད་གསལ་ངོས་མ་ཟིན་ན། འདོད་ཆགས་ཀྱི་རྟོག་པ་བཞི་བཅུའི་སྣང་བ་རྣམས་མཆེད་པའི་རང་བཞིན་དུ་གནས་པ་ལ། རེག་པ་བྱང་སེམས་ལས་ཀྱི་རླུང་གིས་དེད་ནས་རླུང་སེམས་ཡར་འཕོས་ཏེ། མ་རིག་པ་ལ་སོགས་པའི་རྟེན་འབྲེལ་གྱི་མདུད་པ་བཞི་བཀྲོལ་ནས་ཡར་ལ་འཕོ་བ་ནི། ནང་རྟགས་མར་མེ་ལྟ་བུ་དང༌། ཕྱི་རྟགས་ལུས་ལ་གཡོ་འགུལ་མེད་པ་འབྱུང༌། དུས་དེར་རླུང་སེམས་ཆོས་ཀྱི་འཁོར་ལོ་གནས་པས་རྒྱུ་རྐྱེན་རྟེན་འབྲེལ་གྱིས་གསལ་སྟོང་ནམ་མཁའ་ལྟ་བུ་འབྱུང༌། དེ་ལ་དགའ་ཆགས་སྐྱེས་ནས་ཚེ་འཕོས་ན་གཟུགས་ཁམས་སུ་སྐྱེ། དེ་ལྟར་འོད་གསལ་གོམས་ནས་འཆི་ན། གཉིས་མེད་ངོ་འཕྲོད་ནས་གསལ་སྟོང་གི་ངོ་བོར་འཚང་རྒྱ། སྐད་ཅིག་གཅིག་གིས་བྱེ་བྲག་ཕྱེད། །གསུངས་པས། མཐར་ཐུག་འབྲས་བུ་མངོན་དགའ་ལྟ་བུ་ཐུགས་རྡོ་རྗེ་ངོ་བོ་དེ་བཞིན་གཤེགས་པ་མི་བསྐྱོད་པ་ལྟ་བུར་འགྱུར་རོ། །དེར་ཆོས་ཉིད་འོད་གསལ་ངོས་མ་ཟིན་ན། ཞེ་སྡང་ལས་གྱུར་པའི་རྟོག་པ་སོ་གསུམ་གྱིས་མཆེད་པ་ཉེར་ཐོབ་ཀྱི་རང་བཞིན་དུ་ཅུང་ཟད་གནས་ནས། རིག་པ་ལས་རླུང་གིས་དེད་ནས། ཡང་རླུང་སེམས་དབུ་མའི་ནང་ན་སྐྱེ་མཆེད་དྲུག་ལ་སོགས་པའི་མདུད་པ་བཀྲོལ་ནས་མགྲིན་པའི་འཁོར་ལོར་སླེབ་པ་དང་མི་རྟོག་པ་བསམ་གྱིས་མི་ཁྱབ་པའི་ཉམས་འབྱུང༌།

དེར་རང་བཞིན་རྟོག་བྲལ་དང༌། རྣམ་རྟོག་འགག་པའི་མི་རྟོག་པ་གཉིས་ངོས་མ་ཟིན་ནས། ཉམས་དེའི་ངང་ལ་འཆི་ན། གཟུགས་མེད་སྐྱེ་མཆེད་མུ་བཞིའི་ལྷར་འགྱུར། དེར་རྟོག་བྲལ་གྱི་འོད་གསལ་ངོས་ཟིན་ན། ལས་ཀྱི་རིགས་དོན་གྲུབ་ལྟ་བུར་སངས་རྒྱ་བ་ཡིན། དེ་ལྟར་ཉམས་གསུམ་པོ་དེ་ཆོས་ཉིད་རྟོག་པའི་ཡེ་ཤེས་སུ་གྱུར་ན། ཡེ་ཤེས་སུ་འཕོས་པའི་དུས་སམ་ཚད་ཅེས་བྱ། ཉམས་གསུམ་པོའི་ངང་ལ་འཕོས་ན་འབྱམ་པ་གོལ་བའི་ཉམས་འཕོ་བ་བྱ་བ་ཡིན། དེར་ཡང་འོད་གསལ་ངོས་མ་ཟིན་ན། གཏི་མུག་ལས་གྱུར་པའི་རྟོག་པ་བདུན་འོད་གསལ་ལ་ཐིམ་པས། ཤེས་པ་གནས་ལུགས་ཀྱི་ངང་ལ་གནས་པ་དེ་ལ་ཡུད་ཙམ་ཞིག་གནས་ནས། རིག་པ་རླུང་གིས་ཡར་དེད་ནས། ལེན་པ་ལ་སོགས་རྟེན་འབྲེལ་གྱི་མདུད་པ་བཀྲོལ་ནས། སྤྱི་བོ་བདེ་ཆེན་གྱི་འཁོར་ལོར་ཧཾ་གི་རྣམ་པར་སླེབ་པ་དང༌། སྟོང་གསལ་བློ་འདས་ཀྱི་ཉམས་འབྱུང་སྟེ། དེ་ལྟར་ཡང། ལྔ་པ་རྟགས་སུ་སྣང་བ་ནི། །སྤྲིན་དང་ནམ་མཁའ་ལྟ་བུ་སྟེ། །སེམས་ཅན་ཐམས་ཅད་རྒྱུད་དེས་སྟོང༌། །སྟོང་པའི་ངོས་བཟུང་ཉེ་བ་ཡིན། །གསུངས་སོ། །སྟོང་ཉིད་སྒོམ་པའི་ཆོས་ཉིད་དེ་འོད་གསལ་གཉིས་མེད་ཀྱི་ཡེ་ཤེས་སུ་ངོས་ཟིན་ཅིང་རྟོགས་ན་འོག་མིན་སྟུག་པོ་བཀོད་པ་ལྟ་བུར་རྣམ་སྣང་ལྟར་འཚང་རྒྱ་བར་འགྱུར་རོ། །དེར་ཡང་ངོས་མ་ཟིན་ན། ནམ་མཁའ་ཁྱབ་བྱེད་ཀྱི་སྟོང་ཉམས་དང༌། གནས་ལུགས་གཤིས་སྟོང་གི་ཆོས་ཉིད་དེ་ཚོགས་པ་གཅིག་པར་གྱུར་ནས། དེའི་ངང་དུ་ཤི་ན་མུ་བཞིའི་ལྷར་སྐྱེའོ། །རྣམ་ཤེས་དེར་མ་འཕོས་ན་ཆོས་ཉིད་ལ་བཟོད་པ་མ་ཐོབ་པས། སྟོང་པ་ཉིད་ཀྱི་འུར་སྒྲ་ལ་བྲེད་ནས། སྲོག་འཛིན་ཁྱབ་བྱེད་ཀྱི་རླུང་དང༌། མ་རིག་པ་ལྷན་ཅིག་པར་གྱུར་ནས། དབུ་མའི་ནང་དུ་གནས་མ་ནུས། ལས་གང་བསགས་རྒྱུ་མཐུན་གྱི་སྒོ་དགུ་གང་ཡང་རུང་བ་ཞིག་ཏུ་འཕོ་བའི་རྟོག་པ་འབྱུང་བ་ལ། ཉོན་མོངས་སྟོང་པའི་རོ་ཞེས་གསུང༌། རྣམ་ཤེས་གནས་པ་བརྒྱལ་བ་ལྟ་བུ་དེ་སད་པ་ལྟར་གྱུར་ནས།

རྒྱུ་མ་རིག་པ་སྣང་གསུམ་གྱིས་རྐྱེན་བྱས་འཕོ་བ་ཡིན་ཏེ། འདིར་དགྲ་བཞི་ལམ་དུ་མ་སློངས། རྩ་གསུམ་གྱི་མདུད་པ་མ་གྲོལ། བར་དོ་དང་པོའི་འོད་གསལ་མ་ཟིན་ན། བར་དོ་གཉིས་པ་རིགས་དྲུག་དགྲ་ལངས་ཀྱི་འཕྲང་འབྱུང་སྟེ། དེའང་ལུས་འོད་གསལ་ཁང་རུལ་དུ་སྐད་ཅིག་གིས་སྟོང་པ། སྒོ་བརྒྱད་སྟེང་ན་སྐར་ཁུང་ཕྲ་མོ་དང་དགུ་ཡོད། ཀ་བ་ཡོ་བ་གདུང་མ་ཚིགས་པ། ནང་མི་གཙང་བས་གང་བ། ཞིག་ཅིང་འཁྱོམས་པ་ཡིད་དུ་མི་འོང་བ་ཞིག་ཏུ་མཐོང་སྟེ། ལ་འུར་དེ་ནས་བྲོས་པར་བརྩམས་པ་ལ། སྒོ་ལ་ལ་ནི་ཆུང་བ་དང༌། འདམ་རྫབ་མི་གཙང་བ་ལྟ་བུར་མཐོང༌། ལ་ལ་ཡངས་ཀྱང་འགྲིམ་དཀའ་བ་ལྟ་བུ། ལ་ལ་ཆེ་ཆུང་རན་ཞིང་གཙང་ཡང་འགྲིམ་དཀའ་བ་ལྟ་བུ། སྟེང་ན་སྐར་ཁུང་འདུག་ཀྱང༌། རང་གི་ལས་གཙོ་ཆེ་བར་གྱུར་ཏེ། དེར་ཡང་རྐྱེན་རྣམས་ཚོགས་ནས་ལས་ཀྱི་འཁྲུལ་འཁོར་རབ་ཏུ་སྟོན། །ཞེས་པ་ལ་སོགས་ལས་གང་བསགས་ལ་འབུད་པར་འགྱུར་ཏེ། ཐིག་ལེ་ལྟེ་བ་གསང་གནས་དང༌། །མིག་དང་རྣ་བ་དང་སྣ་དང་ཁ། །དེ་བཞིན་ཆུ་

གཅིན་ལམ་ དང་ཆུ་མིན་ བཤང་ལམ་ དང༌། །སྟོད་ནས་འགྲོ་བ་སྟོད་ཉིད་དེ། །བར་ནས་འགྲོ་བ་བར་ཡིན་ནོ། །འོག་ནས་འགྲོ་བ་འོག་ཉིད་དོ། །དེ་ལྟར་སྒོ་ཡི་མཚན་ཉིད་དོ། །འགྲོ་བའི་མཚན་ཉིད་རྣམས་སུ་འགྱུར། །ཞེས་གསུངས་པས། དེའང་ཚེ་འདི་ལ་ཞེ་སྡང་གི་ལས་ལ་གོམས་ཤིང་འཆི་ཁར་ཡང་དེར་གསལ་བཏབ་ན། སྟོང་པའི་སྒྲ་ལ་བྲེད་ནས་བཤང་སྒོ་ལ་འབུད་དེ། ཆུ་མིན་ལས་ནི་དུཿཁ་བཅོ་བརྒྱད་དོ། །ཅེས་པས། འཁྲུལ་སྣང་ལ་དམྱལ་ཁམས་སུ་སྐྱེ་བའི་ལས་བསགས་པ་དེ་མཐོང་བར་འགྱུར་ཏེ། འཇིགས་ཤིང་ལས་ཀྱི་དབང་གིས་ཞེན་ཅིང་ཆགས་པར་འགྱུར་བ་ནི། འགྲོ་བ་ལ་འཇུག་པའི་དུས་ཡིན་གསུང༌། འཁྲུལ་སྣང་དེ་སེལ་བ་ལ་ད་ལྟར་གདམས་ངག་འདི་དགོས་པ་ཡིན་ཏེ། དམྱལ་བའི་འཁྲུལ་སྣང་གནས་སྦྱོང་གི་ཁྲིད་དེ་ཡིན་ལ། ཁྱད་པར་དུ་ད་མན་ཆད་དངོས་སུ་གསོད་གཅོད་ལ་སོགས་པ་སྡུག་བསྔལ་ཅི་མཐོང༌། རྨི་ལམ་དུ་བྱུང་བའི་བར་དོའི་འདུ་ཤེས་དང༌། ལྔ་ལྡན་ལ་གནད་དུ་བསྣུན། འདུ་བྱེད་པས་སྲིད་པ་དག་པར་འགྱུར་བས། ཞེ་སྡང་བསལ་གཞག་མེད་པར་ཆོས་ཉིད་དུ་རྟོགས་ན་སྤངས་ཐོབ་མེད་ཀྱང་བྲལ་འབྲས་རྡོ་རྗེའི་རིགས་སུ་འཚང་རྒྱའོ། །རྣམ་པར་སྨིན་པའི་འབྲས་བུ་ཞེ་སྡང་ཅན་གྱི་རིགས་འདུ་བ་དང༌། དེ་བཞིན་དམྱལ་བའི་གནས་སྟོང་པ་ལ་སོགས་པའི་གཞན་དོན་ཕུན་སུམ་ཚོགས་པ་འགྲུབ་པར་འགྱུར་རོ། །གང་གིས་འདུལ་བ་ཁྲོ་བོའི་སྐུར་ཡང་གྱུར་ནས་གཞན་དོན་བྱེད་པའོ། །དེ་བཞིན་གཤེགས་སྐུ་ཁྲོ་བོར་མཛད། །ཅེས་སོ། །ཡང་གང་ཟག་དེ་ཆགས་ཞེན་ཆེ་ཞིང་གོམས་པ་ཡིན་ན། འཆི་ཁར་དེས་མཚམས་སྦྱར་ནས་ཤི་ན། ཡི་དྭགས་སུ་སྐྱེ་བའི་ལས་བསགས་པ་ཞིག་ཡིན་ན། ཆུ་ལམ་ནས་རྣམ་ཤེས་བུད་དེ་ལས་དབང་གིས་ཕྱི་ནང་གི་སྒྲིབ་པ་ཅན་གྱི་ཡི་དྭགས་ལས་གར་བསགས་པ་རྣམས་མཐོང་སྟེ། དེར་སྐྱེ་བར་ཤེས་ཤིང་འཇིགས་སྐྲག་དང༌། ཞེན་ཆགས་འབྱུང་བས། དེའི་གདམས་ངག་ཡི་དྭགས་གནས་སྦྱོང་གི་ཁྲིད་དེ་ཡིན་ལ། ཁྱད་པར་དངོས་སུ་ཟས་སྐོམ་མ་རྙེད་པས།

བཀྲེས་སྐོམ་གྱིས་གདུངས་པ་དང༌། ཡོད་པ་དབང་མེད་པ། མེད་པ་མ་རྙེད་པ་ལ་སོགས་པའི་སྡུག་བསྔལ་མཐོང་བ་དང། ཉམས་སུ་མྱོང་བ་རྨི་ལམ་ལ་སོགས་པར་བར་དོའི་དྲན་པས་བཟུང་ལ་ལྔ་ལྡན་གྱི་ཉམས་སུ་བླང༌། དེས་འཁྲུལ་པའི་དབང་དུ་མི་འགྲོ་ནས་འདོད་ཆགས་བསལ་བཞག་མེད་པར་རྟོགས་པས་བྲལ་འབྲས་པདྨའི་རིགས་ལྟ་བུར་འཚང་རྒྱ་བར་འགྱུར་ཏེ། དེའང་སྐྱེ་བོ་འདོད་ཆགས་ཅན་དོན་དུ། །པདྨ་གར་དབང་ཕྱུག་ཏུ་འགྱུར། །རྣམ་པར་སྨིན་པའི་འབྲས་བུ་འདོད་ཆགས་ཅན་སོགས་ཐམས་ཅད་ཚུལ་ཁྲིམས་ལ་འགོད་པ་དང༌། ཡི་དྭགས་ཀྱི་གནས་སྟོང་པར་བྱེད་པ་ལ་སོགས་གཞན་དོན་ཕུན་སུམ་ཚོགས་པར་འགྱུར་རོ། །དེའང་གང་དང་གང་གི་བསམ་པ་ཡིས། །མི་རྣམས་ཀུན་གྱི་ཡིད་སྦྱར་ནས། །དེ་རྣམས་སུ་ནི་སྟོན་པར་འགྱུར། །ནོར་བུ་སྣ་ཚོགས་གཟུགས་བཞིན་ནོ། །ཞེས་གསུངས། ཡང་གང་ཟག་དེ་བག་མེད་པའི་ལས་རྣམས་རྟག་ཏུ་སྤྱོད་ཅིང༌། མི་དགེ་བའི་ལས་ལ་གཞོལ་བས། འཆི་ཁར་བླ་མ་མི་བདེན་སྙམ་པའི་ལོག་ལྟས་མཚམས་སྦྱར་ན། དུད་འགྲོར་སྐྱེ་བའི་ལས་བསགས་པ་ཞིག་ཡིན་ན། སྲིད་པའི་སྒོ་ལས་རྣམ་ཤེས་བུད་ནས་འགྲོ་སྟེ། ཞེས་པས། བུད་མ་ཐག་ཏུ་དུད་འགྲོ་དུཿཁ་ཅན་རྣམས་མཐོང་བར་འགྱུར་ཏེ། རང་དེར་སྐྱེ་བར་ཤེས་ནས་འཇིགས་སྐྲག་དང་ལས་དབང་གིས་ཞེན་ན་ཆགས་པར་འོང་སྟེ། བར་དོ་ལམ་གྱི་ཉེན་ཅན་ཡིན་པས། ཉམས་ལེན་གོང་དུ་དུད་འགྲོའི་སྐྱེས་གནས་སྦྱོང་བའི་ཁྲིད་དེ་ཡིན་ལ། ཁྱད་པར་དུ་དུད་འགྲོའི་ཚོགས་འདུས་པ་མཐོང་བ་དང༌། སྐད་ངར་ངར་དང་བླུན་རྨུགས་ཅན་ལ་སོགས་པ་མཐོང་བའམ། རྨིས་ན་བར་དོའི་དྲན་འདུན་དང༌། ལྔ་ལྡན་བསྒོམ་གཏི་མུག་བསལ་གཞག་མེད་པའི་ཆོས་སྐུ་ཐོབ་ནས་ཆོས་ཉིད་ཀྱི་ཡེ་ཤེས་མངོན་དུ་གྱུར་ཏེ། རྣམ་པར་སྣང་མཛད་ལྟ་བུར་སངས་རྒྱས་ནས། རྣམ་སྨིན་གྱི་འབྲས་བུ་གཏི་མུག་ཅན་རྣམས་ཤེས་རབ་ལ་བཀོད་ཅིང༌། དུད་འགྲོའི་གནས་སྟོང་པར་བྱེད་པའི་གཞན་དོན་ཕུན་སུམ་ཚོགས་པར་འགྱུར་རོ། །དེའང་ཤིན་ཏུ་གཏི་མུག་རྨོངས་ཆེན་ཕྱིར། །རྨོངས་ལ་ཐུབ་པ་རྣམ་སྣང་མཛད། །ཅེས་གསུངས་སོ། །ཡང་གང་ཟག་དེ་ཕྲག་དོག་ཁྲོ་འཁྲུགས་ལ་གོམས་པ་ཞིག་ཡིན་ན་དེས་མཚམས་སྦྱར་ནས།

ལྷ་མ་ཡིན་དུ་སྐྱེ་བའི་ལས་བསགས་ན། རྒྱབ་སོ་དང་རྣ་བའི་སྒོ་ལས་རྣམ་ཤེས་བུད་དེ། དེའང་རྒྱ་སོ་ལས་ནི་ལྷ་མིན་དང༌། །ཁ་ལ་ཡི་དྭགས་གནས་པ་སྟེ། །སྣ་ལ་གནོད་སྦྱིན་གནས་དང་ནི། །རྣ་བ་དག་ལ་གྲུབ་པའི་ལྷ། །ཞེས་གསུངས་སོ། །དེ་ཡང༌། རི་རབ་ཀྱི་ཁོང་གསེང་ན་ལྷ་མ་ཡིན་རྩུབ་འགྱུར་གྱི་ཚལ་ལ་སོགས་པ་འཐབ་རྩོད་མཐོང་བར་འགྱུར་ཏེ། དེར་སྐྱེ་བ་ཤེས་ནས། འཇིགས་སྐྲག་ཞེན་ཆགས་ལ་སོགས་པ་འབྱུང་སྟེ། བར་དོ་ལམ་གྱི་ཉེན་ཅན་སྦྱོང་བ་ལ་གནས་སྦྱོང་གི་ཁྲིད་དེ་ཉམས་ལེན་ཡིན་ཞིང་ཁྱད་པར་དུ་གཡུལ་འགྱེད་འཐབ་རྩོད་གོ་མཚོན་ལ་སོགས་ཅི་མཐོང་ཡང༌། བར་དོའི་དྲན་འདུན་དང་ལྔ་ལྡན་གྱིས་གནད་དུ་བསྣུན། དེས་རིག་སྟོང་བསལ་གཞག་མེད་པའི་ཡེ་ཤེས་ངོ་འཕྲོད་ནས། བྱ་བ་གྲུབ་པའི་ཡེ་ཤེས་ལྡན་པའི་སངས་རྒྱས་སུ་འགྱུར་ལ། བྲལ་འབྲས་ལས་ཀྱི་རིགས་ཀྱི་དེ་བཞིན་གཤེགས་པར་འགྱུར་རོ། །རྣམ་པར་སྨིན་པའི་འབྲས་བུ་ལེ་ལོ་ཅན་བརྩོན་འགྲུས་ལ་འགོད་པ་དང༌། གཞན་དོན་ཕུན་སུམ་ཚོགས་པར་འགྱུར་རོ། །དེའང་གང་ཞིག་རང་བཞིན་ཆགས་སྡང་རྣམ་བྲལ་ཡང༌། །གདུལ་བྱའི་དོན་དུ་ཁྲོ་ལ་ཁྲོ་བ་དང༌། །འདོད་ཆགས་ཅན་ལ་ཆགས་པ་སྟོན་པ་ལྟར། །བྱང་ཆུབ་མཆོག་གནས་དེ་ལ་ཕྱག་འཚལ་ལོ། །ཞེས་པ་ལ་སོགས་པ་གསུངས། ཡང་གང་ཟག་དེ་ཡུན་རིང་པོ་ནས་དགེ་བ་བཅུ་ལ་གོམས་ཤིང་འདྲིས་པར་བྱས་ནས། འཁོར་གསུམ་མ་དག་པའི་སྐྱོན་གྱི་ཟག་པ་དང་བཅས་པའི་དགེ་བར་འགྱུར་ཏེ་དེས་མཚམས་སྦྱར་འཕོས་ན། མིར་སྐྱེ་བའི་ལས་བསགས་པ་ཞིག་ཡིན་ན། འབྱུང་བ་བཞི་དྭངས་པ་སྟོང་པའི་སྒྲ་ལ་བྲེད་ནས། མིག་གཡས་གཡོན་གཉིས་ནས་འགྲོ་བར་གསུངས་ལ། དེ་ཡང༌། གལ་ཏེ་མིག་ལ་ཡེ་ཤེས་འགྲོ། །མི་རྣམས་ཀྱི་ནི་རྒྱལ་པོར་འགྱུར་གསུངས། མིག་གཡོན་པ་ལ་མིའི་རྒྱལ་པོ། གཡས་པ་ལ་མི་ཕལ་པར་འགྱུར་གསུངས་པར་འདུག དེ་ཡང་རྣམ་ཤེས་འཕོས་མ་ཐག་ལས་བསགས་པ་དང། མིའི་རིགས་སུ་སྐྱེ་བ་ལས་བདེ་སྡུག་མྱོང་བར་འགྱུར་ཏེ།

དེར་ཡང་མིར་སྐྱེ་ན་མུན་ཁང་དགུ་རིམ་དུ་ཕ་མ་འདོད་པ་སྤྱོད་ཀྱང༌། ལས་དབང་གིས་མཐོང་བར་འགྱུར་ཏེ། དེ་ལ་སྲེད་ལེན་གྱི་བསམ་པ་སྐྱེ་བར་འགྱུར་ལ་ཤར་ལུས་འཕགས་སུ་རྟ་མཆོག་ཕོ་མོ། དེ་བཞིན་དུ་སྣ་བོ་ཆེ་དང། མིག་པོ་ཆེ་དང། སྐད་ཅིག་ལ་གང་དུ་སྐྱེ་མཐོང་ཤེས་པས་སྲེད་ལེན་སྐྱེ་བར་འགྱུར་ཏེ། དགའ་བོ་མངལ་འཇུག་ནས། སྔོན་བྱུང་སྲིད་པའི་ཤ་ཚུགས་ཅན། །དབང་པོ་ཀུན་ཚང་ཐོགས་མེད་རྒྱུ། །ལས་ཀྱི་རྫུ་འཕྲུལ་ཤུགས་དང་ལྡན། །རིགས་མཐུན་ལྷ་མིག་དག་པས་མཐོང༌། །ཞེས་པ་དང༌། དེ་བཞིན་གཤེགས་པའི་ཞལ་ནས། རྡོ་རྗེ་གདན་དང་མ་ཡི་མངལ། །གཉིས་པོ་མ་གཏོགས་ཐོགས་མེད་རྒྱུ། །གསུངས་པས། བདེ་འགྲོའི་གནས་སྦྱོང་ཅིག་འདིའི་ཉམས་ལེན་མིའི་གནས་སྦྱོང་གི་ཁྲིད་དེ་ཡིན་ལ་ད་ཕྱིན་ཆད་རྟག་ཏུ་འཁྲིག་ཆགས་བརྩེ་སྐྱིད་དྲེགས་གསུམ་ཅི་བྱེད་མཐོང་ཡང༌། སྐྱེ་རྒ་ན་འཆི་མིའི་འགྱུར་བཅུ་དྲུག་གམ། བརྒྱད་མཐོང་བའི་ཚེ་བར་དོ་ཡིན་པར་འདུག་སྙམ་པས་མཚམས་སྦྱར་ལ་གནས་སྦྱོང་ཟབ་མོ་འདི་ཟབ་མོར་བྱེད་པས། ལམ་གཏོང་ལྟག་སྤྲོད་རེ་མོས་བྱས་ལ་ཆོས་ལྔ་བསྒོམ། དེ་ཡང༌། ཆོས་བཞི་པོ་དྲན་ཙམ་ཡུན་མི་རིང་བར་བྱ། དངོས་གཞི་ཡང་དག་པའི་གནས་ལུགས་ཤིན་ཏུ་དག་ཅིང་གཙང་བ་མ་བཅོས་ཤིན་ཏུ་མ་བཅོས། མི་རྟོག་ཤིན་ཏུ་མི་རྟོག གནས་ལུགས་དེ་ཡུན་རིང་དུ་བསྐྱང༌། དེས་རིག་སྟོང་དབྱེར་མེད་བསལ་བཞག་མེད་པར་རྟོགས་ནས། རྣམ་པར་མི་རྟོག་པའི་ཡེ་ཤེས་ཞེས་བྱ་སྟེ། དེ་ཡང༌། རྣམ་མི་རྟོག་ལས་སངས་རྒྱས་ཡིན། །དེ་བཞིན་རྣམ་པར་རྟོག་ལས་མིན། །ཤིན་ཏུ་རྣམ་དག་ཡོངས་ཤེས་ནས། །མཁས་པས་འདི་ནི་ཤེས་པར་བྱ། །གསུངས་པས། ཆོས་ཉིད་ཇི་ལྟ་བའི་རྟོགས་པ་མངོན་གྱུར་གྱི་སངས་རྒྱས་ཞེས་བྱ་སྟེ། བྲལ་བ་རྣམ་པར་སྨིན་པ་འབྲས་བུའི་ཚུལ་དུ། དཔེ་རིན་ཆེན་འབྱུང་ལྡན་ལྟ་བུ་དང་མཛད་པ་མཐུན་པའི་ཚུལ་དུ་འཚང་རྒྱའོ། །འཇམ་དབྱངས་སྤྱན་རས་གཟིགས་ལ་སོགས་པ་གང་འདུལ་གྱི་རྣམ་པས།

མིའི་གནས་ལ་སོགས་པ་འདུལ་ཞིང༌། བྱང་ཆུབ་ལ་འགོད་པར་འགྱུར་རོ། །དེ་ཡང༌། གང་དང་གང་གིས་འདུལ་བ་ལ། །དེ་དང་དེ་ཡི་རྣམ་པ་ཡིས། །ཆོས་ནི་སྟོན་པར་མཛད་པའོ། །སེམས་ཅན་རྣམས་ནི་འདུལ་བར་འགྲོ། །ཞེས་གསུངས། ཡང་གང་ཟག་དེ་དཀོན་མཆོག་གསུམ་ལ་དད་པ། ཟག་བཅས་དགེ་བ་བཅུའི་ལམ་ལ་སྤྱད་པ། འཆི་ཁར་དད་པ་བརྟན་པོ་ཡོད་ཀྱང་ང་རྒྱལ་བཅས་པས་ཆོས་བདག་ཏུ་འཛིན་པས་འཕོས་ནས། ལྷའི་སྐྱེ་གནས་སུ་སྐྱེ་བའི་ལས་བསགས་པ་ཡིན་ན་སྟོང་པའི་སྒྲ་ལ་བྲེད་ནས། རྣ་བའམ་ཚངས་པའི་སྒོ་ལས་རྣམ་ཤེས་འཕོས་ཏེ། སྒྱུ་མ་ལྟ་བུ་ལ་སོགས་པ་གོམས་པའི་རྐྱེན་གྱིས། ནམ་མཁའི་ལྷ་ཕྲན་ཡན་ཆད་ནས། །མུ་བཞིའི་ལྷ་གནས་མན་ཆད་དུ། ལྷ་གནས་གོང་འོག་ཅིག་ཏུ་སྐྱེ་བས། བར་དོ་ལམ་གྱི་གོལ་སའམ། ཉེན་ཅན་ཡིན་པས། ལྷའི་གནས་སྦྱོང་གི་ཁྲིད་འདི་ཡིན་ལ། ཁྱད་པར་དུ་བག་མ་ལེན་པ་གླུ་ལེན་གར་ཤོན་བླ་མ་དཀོན་མཆོག་མཆོད་པའི་རྣམ་པ་ཅི་མཐོང་ཡང༌། དྲན་པ་དང༌། ལྔ་ལྡན་བསྒོམ། བྲལ་གཞག་དགག་སྒྲུབ་མེད་པར། བྲལ་ལྡན་གྱི་ཡུལ་ལས་འདས་པ། རྒྱུས་མ་བསྐྱེད་པ་དེ་ཁོ་ན་ཉིད་ཀྱི་དོན་རྟོགས་ནས་ཡེ་ཤེས་ཀྱི་ངོ་བོར་འཚང་རྒྱ། ལྷ་མི་ལ་སོགས་པ་བདེ་སྐྱིད་སྙན་གྲགས་ཅན་འདུལ་བ། བསམ་གཏན་བཞི་ལ་སོགས་པའི་ཏིང་འཛིན་དང་ལྡན་པ་ཐམས་ཅད་བྱང་ཆུབ་ལ་དགོད་པ། ལྷ་མིའི་གནས་སྟོང་པར་བྱེད་དོ། །ཉམས་དགའ་ལྷ་ལས་བབས་པ་དང༌། །རིགས་མཐོ་སྐྱེ་གནས་འཛིན་མཛད་ཅིང༌། །འཁྲུངས་དང་རོལ་རྩེད་མཛད་པ་དང༌། །ཞེས་པ་ལ་སོགས་པ་གསུངས་པས། དེའི་ཚུལ་གྱིས་སེམས་ཅན་གྱི་དོན་རྣམས་བྱེད་ཅིང་སངས་རྒྱས་ལ་འགོད་ནུས་པའི་འཕྲིན་ལས་འགྲུབ་བོ། །ཡང་གང་ཟག་དེ་དཀོན་མཆོག་ལ་དད་པ་ལྷག་པར་མོས་པའི་ཚོགས་གཉིས་དང༌། ཕ་རོལ་ཕྱིན་དྲུག བསྐྱེད་རྫོགས་གཉིས་ལ་ཤིན་ཏུ་སྦྱངས་པ་འཆི་ཁར་བསྲེ་འཕོ་དང༌། འོད་གསལ་ལ་གོམས་པ་ཞིག་ཡིན་ན། བར་དོ་གསུམ་པ་དག་པའི་སྣང་བ་ཡིན་ཏེ། དེའང་ཁང་པ་གོག་པོ་དེའི་སྟེང་ན།

སྐར་ཁུང་ཕྲ་མོ་ཞིག་ཡོད་པ་དེ་ལ་འགྲོ་བའི་བསམ་པ་འབྱུང་སྟེ། དེ་ནི་ཚངས་པའི་སྒོ་ཡིན་པས། དག་པའི་ས་ལ་འགྲོ་བའི་ལམ་ཡིན་ཏེ། དེ་ཡང༌། གལ་ཏེ་ཚངས་པའི་སྒོ་ལ་རྣམ་ཤེས་འགྲོ། །བདེ་བ་ཅན་ནམ་མངོན་དགའ་འམ། །དག་པའི་གནས་སུ་ངེས་པར་འགྲོ། །གསུངས་པས། རྣམ་ཤེས་འཕོས་མ་ཐག་ཏུ་དག་པའི་ཞིང་རྣམས་སུ། སངས་རྒྱས་རྣམས་ཆོས་ཀྱི་འཁོར་ལོ་བསྐོར་བ་མཐོང་བ་དང༌། བྱང་ཆུབ་སེམས་དཔའི་ཚོགས་དང༌། རང་ཡང་བྱང་སེམས་ཀྱི་འདུ་ཤེས་འབྱུང་ལ། དེ་ཡང༌། རྡོ་རྗེའི་ལུས་ལ་འཁོར་ལོ་བཞིའི་ནང་དུ་སྤྱི་བོ་བདེ་ཆེན་རྒྱུ་བའི་ས་བོན་ཕ་མ་གཉིས་ཀྱི་དཀར་དམར་རེ་རེ་གནས་པ་ལ་བརྟེན་ནས་ཉམས་གསུམ་པོ་དག་པས། ད་ལྟར་རྡོ་རྗེ་གདན་ན་སྤྲུལ་སྐུ་ཤཱཀྱ་ཐུབ་པའི་ལོངས་སྐུ་འཁོར་ལོ་སྡོམ་པ་བཞུགས། དུས་དེར་རྒྱུ་རྐྱེན་ཀྱི་རྟེན་འབྲེལ་སྣང་བ་ལ་འོང༌། དེ་ལ་ཞེན་ཆགས་བྱུང་ན་བྱང་སེམས་ཀྱི་སར་ལྟུང་བས། གནས་དེ་སྦྱོང་བྱེད་གོང་དུ་དག་སྣང་གི་ཟིན་བྱེད་དེ་ཡིན་ལ། ཁྱད་པར་ཉམས་སྣང་དུ་རྨི་ལམ། དེ་བཞིན་གཤེགས་པའི་སྐུ་གཟུགས་ཀྱི་རྟེན་ནམ། དགེ་བའི་བཤེས་གཉེན་ཆོས་སྟོན་པ་མཐོང་བ་ལ་དད་མོས་དགའ་སྤྲོ་བྱ་ཞིང༌། དེ་ལ་ཞེན་ཆགས་རྫོགས་པའི་བྱང་ཆུབ་ཏུ་བར་ཆད་ཡིན་སྙམ་དུ་བསམ། སྒྱུ་མ་ལྟ་བུ་དང༌། འོད་གསལ་གྱི་ཏིང་ངེ་འཛིན་བསྒོམ་པར་བྱ་སྟེ། དེ་ཡང༌། ཇི་ལྟར་རྨི་ལམ་སྒྱུ་མ་དང༌། །ཇི་ལྟར་བར་དོའི་སྲིད་ཡིན་པར། །རྟག་ཏུ་གོམས་པའི་རྣལ་འབྱོར་པས། །བདག་ཅག་ཉིད་ཀྱང་དེ་བཞིན་འདོད། །ཅེས་པ་དང༌། མདོ་ལས་ཀྱང༌། གང་ཞིག་ང་ལ་གཟུགས་སུ་མཐོང༌། །གང་ཞིག་ང་ལ་སྒྲར་ཤེས་པ། །ལོག་པའི་ལམ་དུ་ཞུགས་པ་སྟེ། །སྐྱེ་བོ་དེ་དག་ང་མི་མཐོང༌། །འདྲེན་པ་རྣམས་ནི་ཆོས་ཀྱི་སྐུ། །ཞེས་པས། ཤེས་པར་བྱས་ལ་ལྔ་ལྡན་བསྒོམ་པར་བྱ་སྟེ། སྒོམ་པ་ཡང་འདི་ལྟར་ཡིན་ཏེ། དེ་ཚེ་རྒྱལ་བ་མཁའ་རྡོ་རྗེ། །ཏིལ་གྱིས་རྒྱལ་བའི་སྲས་ལ་ལེགས་གསོལ་དང༌། དེ་ལ་དབྱངས་གཅིག་གསུངས་པས་འོད་གསལ་བ།

འོད་གསལ་བའི་དེ་ཚེ་རབས་ཀུན་གྱི་དབང་ཕྱུག་ཐོབ་པར་འགྱུར། །ཞེས་གསུངས་པས། དོན་དམ་པའི་སངས་རྒྱས་དེ་ཡིན། རྡོ་རྗེ་ལྟ་བུའི་ཏིང་ངེ་འཛིན་ཡང་སངས་རྒྱས་དེ་ཉིད་ཡིན་ཏེ། སྒྱུ་མ་ལྟ་བུའི་ཏིང་འཛིན་ཡང་གཉིས་སུ་མེད་པར་དེས་བཤད་དོ། །ཞེས་གསུངས་པས། འོད་གསལ་གཉིས་སུ་མེད་པའི་ཡེ་ཤེས་རྟོགས་པ་དེ་ལ་སངས་རྒྱས་གསུངས་པ་ཡིན། དེ་ཚོགས་གཉིས་མི་ཟད་པ་རྒྱན་གྱི་འཁོར་ལོ་འཁོར་བ་མ་སྟོང་བར་དུ་ལྷུན་གྱིས་གྲུབ་པ་དང༌། རྒྱུན་མི་འཆད་པར་སེམས་ཅན་གྱི་དོན་མཛད་པ་དེ་ལ། དེ་བཞིན་གཤེགས་པའི་ཕྲིན་ལས་ཞེས་བྱའོ། །དེ་ལྟར་འཁྲུལ་སྣང་སྲིད་པ་བར་དོར་འབྱུང་བ་དེ་རྣམས། ད་ལྟར་ལམ་དུ་འཁྱེར་བས། སང་གནངས་འཁྲུལ་པ་དེའི་དབང་དུ་མི་འགྲོ་བར། །ཆོས་ལྔ་ལྡན་གྱི་དྲན་པས་སླེབ། འཁྲུལ་པའི་རྩ་བ་ཆོད་ནས། ཆོས་སྐུའི་ངོ་བོར་འཚང་རྒྱ་བའི་གདམས་ངག །བཀའ་བརྒྱུད་འདིའི་ཞལ་ནས་ཞལ། སྙན་ནས་སྙན། ཐུགས་ནས་ཐུགས་སུ་བརྒྱུད་པའོ། །སྨར་ཁྲིད་ཡིན་པས། དེ་བཞིན་དུ་ཤེས་པར་གྱིས་ལ་ཉམས་སུ་ལེན་པ་དང༌། གནད་དུ་བསྣུན་པར་ཞུ་འཚལ། ཐོན་ཆོས་ལགས་སོ།། ༨༣༩༽ ༄། །ཕྱི་དཔའ་བོ་ལ་དོར་གྱི་གདམས་པ།། ན་མོ་གུ་རུ། བླ་མ་རིན་པོ་ཆེའི་ཞལ་ནས། ངེད་རང་རྣམས་རྗེ་འགྲོ་བའི་མགོན་པོ་བླ་མ་དམ་པ་ལས་གདམས་ངག་དང་རྗེས་སུ་གནང་བ་ནི་ཐོབ། སྐྱེ་འགྲོ་སེམས་ཅན་ཐམས་ཅད་ཀྱི་སྡུག་བསྔལ་བཟོད་པར་དཀའ་བའི་ཁུར་ནི་ཁུར། བླ་ན་མེད་པའི་བྱང་ཆུབ་བསྒྲུབ་པའི་གོ་ཆ་ནི་གྱོན། ད་དབེན་གནས་རི་བོའི་ཁྲོད་དུ་སྒྲུབ་པ་བྱེད་དགོས་པ་ཡིན། དེ་ལ་སྒོམ་ཆེན་པ་འཇིག་རྟེན་གྱི་སྤྲོས་པ་རྒྱུན་བཅད་ནས། རི་ཁྲོད་དུ་ཕྱིན་ནས་སྒྲུབ་པ་ལ་ཞུགས་ཏེ། མན་ངག་དང་གདམས་ཆུང་ཐམས་ཅད་ཀྱང་འདྲེ་བསྒྲུབ་དང་ངན་སྔགས་སུ་མ་སོང་བ། ཆོས་བཞིན་དུ་ཚེ་འདི་བློས་བཏང་ནས་དགེ་སྦྱོར་ཚུལ་བཞིན་དུ་བྱེད་ན། ཉོན་མོངས་པ་གང་ཤས་ཆེ་བ་ཞིག་ལྡང་སྟེ། དེའང་དགྲ་ཟུན་ གཉེན་པོ་ སྟོབས་ཆེ་ཆུང་ཡིན།

གཉེན་པོ་སྟོབས་ཆུང་བས་སྤང་བྱ་ལངས་མི་ནུས་པར་བག་ལ་ཉལ་དུ་གནས་པ་ཡྀན། གཉེན་པོ་སྟོབས་ཆེ་ན་སྤང་བྱ་གང་ཤས་ཆེ་བ་སྔོན་ལ་ལྡང་ངོ༌། །དེའང་ཐོག་མར་འདོད་ཆགས་ལ་མཚོན་ན། དགེ་སྦྱོར་འཕེལ་བདོ་བའི་དུས་སུ། འདོད་ཆགས་ཀྱི་རྟོག་པ་ཐོལ་གྱིས་སྐྱེ། སྐྱེས་པ་དེ་ཅང་མིན་པ་སྙམ་དུ། ཉམས་ལེན་མ་བྱས་པར་ཚོད་ཡོད་དུ་བཞག་ན། གློ་བུར་བ་ཡིན་པའི་གནད་ཀས་ཐེངས་གཅིག་ཞི་བ་བཞིན་དུ་འོངས་ཏེ། དེའང་སང་ཉིན་དུས་མ་ཡོལ་བར་དེ་རང་གི་དུས་ཁོ་ན་ལ་འདོད་ཆགས་སྐྱེ་སྟེ། དེའི་དུས་སུ་ཉམས་ལེན་བྱེད་དགོས། དུས་དེར་ཡང་ཉམས་ལེན་མ་བྱས་པར་བཏང་སྙོམས་སུ་བཞག་ན་ཡང་ཕྱི་དེ་ཉིན་པར་དུས་ཚོད་དེ་ཁོ་ན་ལ་འདོད་ཆགས་སྐྱེ། དེར་ཡང་ཉམས་ལེན་མ་བྱས་ན། ལན་ཅིག་ཨ་འུ་རྩི་བ་ལྟར་འདུག་ཀྱང༌། ཉི་མ་བཞིའི་ཉིན་དེ་བས་ཆེར་སོང་ནས་ཟླ་བ་དང་ལོའི་བར་དུ་འབྱུང་སྟེ། རིམ་གྱིས་འདོད་ཆགས་ཀྱི་རྟོག་པ་ཇེ་ཆེ་ལ་སོང་ནས་ཡུན་རིང་པོར་མ་ལོན་པར་སྒོམ་ཆེན་པ་དེ་སྡོམ་པ་ཤོར་ནས་ཁྱིམ་ཐབ་ཅན་དུ་འགྲོ། དེ་ལྟར་མི་འགྲོ་བའི་ཉམས་ལེན་ནི། དང་པོ་ཅིག་ཤོས་སྐྱེས་མ་ཐག་ཏུ། གཉེན་པོ་སྟོབས་ཆེན་པོ་ཅིག་གིས་ཐུལ་ངེས་པ་ཞིག་བྱས་ལ་བཏུལ་བས་དེ་ཐུལ་ནས་འགྲོའོ། །དེའི་མན་ངག་བླ་མའི་ཐུགས་ལ་ཡོད་པས་བླ་མ་ལ་གསེར་འབུལ་དགོས་སོ། །དེ་ལྟར་ཉམས་སུ་བླངས་པ་བཞིན་དུ་རགས་པ་ཞིག་སྐྱེ། དེ་དྲན་པས་ཟིན་པར་བྱས་ལ་སྔར་བས་ཀྱང་མཐུ་ཆེ་བའི་ཉམས་ལེན་ཨ་ནན་ཏ་ཅིག་བྱས་པས། ཉོན་མོངས་པའང་སྔ་མ་བས་ཇེ་རགས་ལ་འགྲོ་ཏེ། སང་ཉིན་དུས་ཚོད་དེ་བས་ཀྱང་ཆེ་བ་ཞིག་སྐྱེ་དེའི་དུས་སུ་གཉེན་པོ་དེ་བས་ཆེ་བ་ཨ་ནན་ཏ་ཞིག་གིས་ཉམས་སུ་བླངས་ནས། ཉི་མ་ཅིག་ལ་གཅིག་ཤོས་ཧ་ལས་པ་ཞིག་སྐྱེ་ཏེ། གསོབ་སྟོང་པ་ཡིན་པས་གནོད་མི་ནུས་ནས་བདེ་བའི་ཏིང་ངེ་འཛིན་དུ་འཆར་སྟེ། གཉེན་པོ་བསྐྱེད་ནས་ཉམས་སུ་བླངས་པས་འོ་མ་སྐོལ་བའི་ནང་དུ་ཆུ་གྲང་མོ་བླུགས་པ་དང་འདྲ་སྟེ། དེ་ཕྱིན་ཆད་བུད་མེད་སྟོང་གིས་བསྐོར་ཡང་སྡོམ་པ་མི་འཆོར་དེ་ཡོན་ཏན་དུ་འགྱུར་རོ། །ལྷན་ཅིག་སྐྱེས་པའི་ཡེ་ཤེས་ཀྱིས་ངོ་སྤྲོད་བོགས་འདོན་དུ་འགྱུར་རོ། །དེ་བཞིན་དུ་ཞེ་སྡང་གིས་རྟོག་པ་ཕྲ་མོ་སྐྱེས་པ་ལའང༌།

གོང་གི་མན་ངག་གིས་ཉམས་སུ་མ་བླངས་ན། སང་ཙ་ན་དྲེགས་དཔོན་ཞིག་ཏུ་འགྲོ་སྟེ། གྲྭ་པའི་དགེ་བཤེས་དར་མ་འབུམ་འབྲི་གུང་དུ་སྒྲུབ་པ་འཕེལ་པོ་ཡོད་པའི་དུས་སུ་རེ་ཞིག་ཐང་ལ་བསུ་བ་བྱེད་པའི་དགེ་འདུན་བྱོན་ནས་བསྐོར་བ་ལན་གསུམ་བྱས་པས། ཕར་ལྟ་ཚུར་ལྟ་གཟིགས་པས། ང་ལ་དམག་འདི་ཙམ་ཞིག་ཡོད་ན་སྙམ་པའི་རྟོག་པ་ཞིག་སྐྱེས། དེ་ལ་ཉམས་ལེན་མ་བྱས་པས། ཕྱིས་འཁྲུགས་དཔོན་ཆེན་པོར་སོང་ནས་མི་མང་པོ་གྱོད་ལ་བསྐུར་བ་ཡིན། རྣམ་རྟོག་ཕྲ་མོ་ལ་བདུད་ཆེན་པོ་འཇུག་པ་ཡིན། དེའི་དུས་སུ་འདོད་ཆགས་ལ་ཉམས་ལེན་བྱས་པ་བཞིན། ཞེ་སྡང་ལའང་ཉམས་ལེན་བྱས་ན། སྟོན་པ་གསང་ཕུ་བ་ལྟ་བུ་ཡིན། སྟོན་པའི་ཆ་རྐྱེན་ཚོ་ཉེ་དུས་ཕྲོགས་པས། དབུས་སུ་མཐུ་སློབ་དུ་ཕྱིན་པས་ལྷ་སར་ཇོ་བོའི་སྤྱན་སྔར་མཐུ་བོ་ཆེ་ཞིག་དང་འཕྲད་པར་ཤོག་གཅིག་པའི་གསོལ་བ་བཏབ་པས། ཉིན་ཅིག་གི་དུས་ན་རྣལ་འབྱོར་པ་ཞིག་བྱུང་ནས་ཐེན་ཐེན་བྱས་པས་ནོར་བྱིན་དང་ངས་ཁྱེད་འདོད་པ་དེ་བཞིན་ངས་སྦྱིན་ཟེར་སྐད། ཡིད་ཆེས་པའི་ཆེད་དུ་མི་གཉིས་ལ་མཐུ་བྱས་པས་ཞག་བདུན་ན་ཤི་བར་བྱས་ནས། དེ་ནས་ཇ་སིག་ཅིག་ཕུལ་ནས་ཞུས་ཏེ། དབེན་ཁང་བརྩིགས་ནས་མཐུ་བྱས་པས་ཕུང་ནས་བྱུང་སྐད། དེར་ཁོང་གིས་བཅས་བྱས་པས་ཇ་སིག་མང་པོ་བྱུང་ངོ། །དེ་ནས་མཚམས་ཐོན་ནས། གསང་ཕུར་སློབ་གཉེར་བྱས། དེར་ཡང་འཁྲུག་པ་མང་པོ་བྱས་པས་མི་མང་པོ་གསད། དེར་ཆོས་རྗེ་དང་མཇལ་ནས་གདམས་ངག་དང་རྗེས་སུ་བསྟན་པ་ཞུས། དགེ་བཤེས་གྲྭ་པར་གྲགས་པའི་སྟོན་པ་བློ་གྲོས་སེང་གེ་བྱ་བ་ཡིན། ཕྱིས་སང་ཕུར་བྱོན་ཟེར་བ་ཐོས་ནས། ཕ་གསད་ཀྱི་བུས་མཚོན་ཐོགས་ནས་རྒྱུགས་པ་ལ། དེ་ཉིད་དུ་ཕྱག་རྒྱ་ཆེན་པོ་ཐུན་གཅིག་བསྒོམས་པས། ཁོ་ན་རེ་ངའི་ཕ་གསོད་མི་དེ་མ་ཡིན་སྙམ་ཟེར་སྐད། ཉམས་ལེན་འབྱོངས་ན་ཕ་གསད་ཀྱི་བུས་ཀྱང་གནོད་པ་མི་འབྱུང་བ་ཡིན་གསུང༌། གདམས་པ་འདི་ལྟ་བུའི་ཉམས་ལེན་བྱས་ན། ཞེ་སྡང་བཛྲ་ཧེ་རུ་ཀར་འཚང་རྒྱའོ། །ད་གཏི་མུག་ལ་མཚོན་ན།

གཏི་མུག་གཉིད་དང་ལེ་ལོ་ཡིན་པས། དགེ་སྦྱོར་འཕེལ་བདོ་བའི་དུས་སུ་གཉིད་འོང་བ་ཡིན་པ་དེ་ལ་ཤེས་པ་ཧུར་གྱིས་བྱས་ནས་ཉམས་ལེན་མ་བྱས་ན། ཉི་མ་གཅིག་གཉིས་གཉིད་ལོག་ན་དེའི་ཕྱི་དེ་ནངས་པར་དེའི་དུས་སུ་སྔར་ཁོ་ནའི་དུས་ཚོད་ལ་གཉིད་འོང་བས། དེ་དཀྲོགས་ནས་དྲན་པ་ཤེས་བཞིན་གྱི་ཉམས་ལེན་མ་བྱས་ན། དེའི་ཕྱི་དེ་ཉིན་པར་ཡང་སྔར་གཉིད་ལོག་པའི་དུས་ཚོད་གཉིད་འོང་ཏེ། དེའང་དཀྲོགས་ལ་སྔ་མའི་རྟོག་པ་གཅིག་པོ་ལ་ཉམས་ལེན་བྱས་པ་བཞིན་དེ་ལ་ཡང་ཚོད་ཡོད་དུ་ཉམས་ལེན་མ་བྱས་ན། དེའི་ཕྱི་དེ་ཉིན་པར་ཡང་སྔར་གཉིད་ལོག་པའི་དུས་ཚོད་གཉིད་འོང་ཏེ། གཉིད་ཡོང་རེས་ཀྱི་གཉིད་ལོག་ན། ཉིན་གཅིག་སོང་ཉིན་གཉིས་སོང། ཉི་མ་གསུམ་སོང༌། ཉི་མ་བཞི་ཚུན་ཆད་ཉམས་ལེན་མ་བྱས་པར་དུས་ཚོད་ལ་གཉིད་ལོག་ན་སང་རིང་པོར་མི་ཐོགས་པར་མཛེ་ཕོ་རི་རྒྱུད་ཙམ་ཞིག་འོང༌། དེ་ལ་ཉམས་ལེན་མ་བྱས་ནས་གཉིད་ལོག་ན། གཉིད་ལ་བརྟེན་ནས་ལུས་ལ་གདོན་འཇུག དེ་ལས་བཟློག་ཏེ་ཏིང་ངེ་འཛིན་གྱི་ཉམས་ལེན་བྱས་ན་གཉིད་ལ་འཁྲི་ས་མེད་པར་འཇུག་ས་མེད། ཞུགས་ནའང་ཐོན་ནས་འགྲོ་ཏེ་ཁོ་འགྲོ་བའི་དུས་སུ་རང་ཡང་ཕྱི་རོལ་ཏུ་འགྲོ་སྙིང་འདོད་པ་འབྱུང་ཏེ། དེའི་དུས་སུ་ལྟ་བ་དང་འགྲོར་མི་བཏུབ། གལ་ཏེ་དེའི་དུས་སུ་ལྟར་ཕྱིན་ན། ཕྱིས་གར་སྡོད་ཀྱང་མལ་མི་ཟུག་ནས་གནས་གཞན་དུ་འགྲོ་དགོས་པ་ཞིག་འོང༌། ལྟ་བ་དང་འགྲོ་སྙིང་འདོད་པའི་དུས་སུ། གདམས་ངག་གཞན་མེད། གོང་གི་ཉམས་ལེན་གྱིས་གནད་རྐྱལ་དུ་ཉལ་ལ། ཕྱག་རྒྱ་ཆེན་པོའི་ངང་ལ་རྒྱུན་བསྲིངས་པས་བར་ཆད་དུ་མི་འགྲོ་བ་ཡིན། ཉམས་ལེན་ལ་དོར་དཔའ་བོའི་མན་ངག་ཟེར་བ་ཡིན། ལར་དགེ་སྦྱོར་མི་བྱེད་པ་དེ་ལ་རྣམ་རྟོག་གིས་དེ་ཙམ་མི་གནོད་པ་ཡིན། གསོད་མི་ཕོད་པ་ལ་དགྲ་བཏང་སྙོམས་སུ་ལུས་པ་དང་འདྲ། དེ་འདྲས་དགྲ་དབང་དུ་གར་འགྲོ། མི་དཔའ་བོ་ཞིག་གིས་དགྲ་ལ་འཐབ་མོ་བྱས་ན་དགྲ་མངའ་རིས་སུ་ཆོད་ནས་རང་གིས་འབངས་བྱེད་པ་དང་འདྲ།

དེ་བཞིན་དུ་ཉོན་མོངས་པའི་རྣམ་རྟོག་གང་ལའང༌། གདམས་པ་འདིས་ཉམས་སུ་བླངས་ནས། གནད་དུ་བསྣུན་པས་ཕོ་གདོན་མོ་གདོན་ས་བདག་གི་གདོན་དང་མི་མ་ཡིན་པ་ཐམས་ཅད་དབང་དུ་འདུ། རང་གི་ཕན་བདེ་དཔག་ཏུ་མེད་པ་འགྲུབ་པར་འགྱུར་རོ། །ཕྱིའི་དཔའ་བོ་ལ་དོར་བྱ་བ༌།། 

 ༨༤༠༽ ༄། །ནང་དཔའ་བོ་ལ་དོར་གྱི་གདམས་པ།། ན་མོ་གུ་རུ། བླ་མ་རིན་པོ་ཆེའི་ཞལ་སྔ་ནས། ལ་དོར་བ་དཔའ་བོའི་མན་ངག་འདི་ལ་ཆོས་རྣམ་པ་གསུམ་ཏེ། བཟང་རྟོག་གི་ཆོས་བརྒྱད། ངན་རྟོག་གི་ཆོས་ལྔ། བར་ཆད་ཀྱི་ཆོས་གསུམ་མོ། །དང་པོ་ལ་མོས་གུས། ཡི་དམ་གྱི་ལྷ། བྱང་ཆུབ་ཀྱི་སེམས། ཚུལ་ཁྲིམས། བྱམས་པ། སྙིང་རྗེ། མཁས་པ། བཟང་པོ་དང་བརྒྱད་དོ། །དེ་ལ་ དང་པོ་ མོས་གུས་ལ་མ་དོར་ན་རང་གི་བླ་མའི་ཐུགས་མི་ཟིན་པའམ། ཡང་ན་དཀའ་ལས་དཔག་ཏུ་མེད་པ་བསྒྲུབ་དགོས་པ་ཡིན། ལ་དོར་ན་རང་གི་དབང་དུ་ཚུར་འདུས་ནས། ཐུགས་ལ་འདོགས་ཤིང་བྱ་བ་བྱེད་པ་ཐམས་ཅད་དཀའ་ལས་མེད་པར་འགྲུབ་ཅིང༌། ཐུགས་ཟིན་པར་འོང་བ་ཡིན། གཉིས་པ་ ཡང་ལྷ་བསྒོམ་པ་ལ་མ་དོར་ན་ཡི་དམ་ལྷའི་དབང་དུ་ཕར་ཤོར་ནས་ཉི་ཤུ་རྩ་བཞི་ལ་སོགས་པའི་གནས་ཤིག་ཏུ་ལུང་སྟོན་པ་འབྱུང་སྟེ། ཁྱོད་ཀྱིས་ཕྲིན་ལས་འདི་དང་འདི་སྒྲུབས། དེ་ལྟར་མི་བྱེད་ན་དམ་ཚིག་ཉམས་སོ་ཟེར་ནས་དཀའ་ལས་དཔག་ཏུ་མེད་པ་ཞིག་བྱེད་དགོས་པ་ཡིན།1$0000170 1$0000360ལ་དོར་ན་དེ་དབང་དུ་འདུས་ཏེ་དངོས་གྲུབ་མ་ལུས་ཤིང་ལུས་པ་མེད་པ་ཞིག་ཚུར་བསྐྱེལ་དུ་འོང་བ་ཡིན། འཕྲིན་ལས་ཐམས་ཅད་འབད་རྩོལ་མེད་པར་ཡི་དམ་ལྷས་ཚུར་བསྒྲུབ་པས། ཏི་སེ་ལ་སོགས་པ་སྙགས་མི་དགོས་པ་ཡིན། གསུམ་པ་ བྱང་ཆུབ་ཀྱི་སེམས་ལ་མ་དོར་ན། སངས་རྒྱས་དང་བྱང་ཆུབ་སེམས་དཔའམ། བྱང་ཆུབ་ཀྱི་སེམས་དང་ལྡན་པའི་དབང་དུ་ཤོར་ནས། དེ་རྣམས་ཀྱི་བྱ་བྱེད་ཐམས་ཅད་རང་གིས་བསྒྲུབ་དགོས་པ་འོང་བ་ཡིན། ལ་དོར་ན་དབང་དུ་ཚུར་འདུས་ནས་བྱིན་གྱིས་བརློབ་ཅིང་བྱང་ཆུབ་ཀྱི་སེམས་དང་ལྡན་པས་རང་གི་བྱ་བྱེད་ཐམས་ཅད་ཚུར་བསྒྲུབ་པ་ཡིན། བཞི་པ་ ཚུལ་ཁྲིམས་བསྲུངས་སེམས་བསྐྱེད་པའི་དུས་སུ་ལ་མ་དོར་ན་ཚུལ་ཁྲིམས་ཅན་གྱི་དབང་དུ་ཤོར་ནས་ཞབས་ཏོག་བྱེད་དགོས་པ་ཡིན། ལ་དོར་ན་ཚུལ་ཁྲིམས་ཅན་གྱིས་བསམ་པ་སྒྲུབ་ཅིང་ཞབས་ཏོག་བྱེད། ལྔ་པ་ བྱམས་པ་ལ་མ་དོར་ན་བྱམས་པ་ཅན་གྱི་དབང་དུ་འགྲོ་ལ།

ལ་དོར་ན་བྱམས་པ་ཅན་དབང་དུ་འདུ་ཞིང་ཁྱད་པར་དུ་གཅེས་ཕྲུག་གི་འཁོར་དང་སློབ་མ་འབྱུང་བ་ཡིན། དྲུག་པ་ སྙིང་རྗེ་ལ་མ་དོར་ན་སྙིང་རྗེ་ཅན་གྱི་དབང་དུ་འགྲོ་ནས་རང་ཡང་བསྐུར་བ་ཅན་དུ་འགྲོ། ལ་དོར་ན་སྙིང་རྗེ་ཅན་རང་དབང་དུ་འདུས་ནས་སྙིང་རྗེ་ཅན་གྱིས་དགོས་པ་ཐམས་ཅད་བསྒྲུབ་པ་ཡིན། བདུན་པ་ སློབ་གཉེར་གྱི་རྟོག་པ་ལ་མ་དོར་ན། མཁས་པའི་དབང་དུ་འགྲོ་ཞིང་ཆོས་ཕྱིར་དཀའ་བ་དཔག་ཏུ་མེད་པ་བྱེད་དགོས་པ་ཡིན། ལ་དོར་ན་མཁས་པ་རྣམས་རང་དབང་དུ་འདུ་ཞིང༌། ཟབ་པ་དང་རྒྱ་ཆེ་བའི་ཆོས་རྣམས་ཚུར་འབྱུང་བ་ཡིན། བརྒྱད་པ་ རི་ཁྲོད་དུ་བསྒྲུབ་པའི་རྟོག་པ་ལ་མ་དོར་ན། རྟོག་པ་ཅན་གྱི་དབང་དུ་ཕར་འགྲོ་བ་ཡིན། ལ་དོར་ན་རྟོག་པ་ཅན་གྱིས་རང་གི་དགོས་པ་སྒྲུབ་པ་ཡིན། ངན་རྟོག་ལྔ་ལས། དང་པོ་འདོད་ཆགས་ལ་མ་དོར་ན། འདོད་ཆགས་ཀྱི་རྟོག་པ་འབའ་ཞིག་འབྱུང་ཞིང་ཐིག་ལེ་འཛག མཐར་འདོད་ཆགས་ཅན་གྱི་དབང་དུ་འགྲོ་བས་སྡོམ་པ་འཆོར། ལ་དོར་ན་དེ་ལས་སྐྱེས་པའི་གཞན་དབང་དུ་འདུས། བདེ་བའི་ཏིང་ངེ་འཛིན་བསྐྱེད་ཅིང་དགོས་པ་ཐམས་ཅད་བསྒྲུབ་པ་ཡིན། གཉིས་པ་ ཞེ་སྡང་ལ་མ་དོར་ན་ཞེ་སྡང་ཅན་གྱི་དབང་དུ་སོང་ནས་རྫས་ཡོ་བྱད་ཐམས་ཅད་མིས་འཕྲོག མཐར་རང་གིས་སྲོག་ཀྱང་དེའི་ཕྱོགས་སུ་འགྲོ། ལ་དོར་ན་དེ་ལས་སྐྱེས་པའི་གཞན་རང་དབང་དུ་འདུ་ཕན་བདེ་བསྒྲུབ་པ་ཡིན། གསུམ་པ་ གཏི་མུག་ལ་མ་དོར་ན། གཏི་མུག་ཅན་གྱི་དབང་དུ་འགྲོ་ནས་དུད་འགྲོ་ལ་སོགས་པའི་གཡོག་བྱེད་དགོས་པ་ཡིན། རང་ཡང་གཏི་མུག་ཅན་དུ་འགྲོ་བ་ཡིན། ལ་དོར་ན་དེ་ལས་སྐྱེས་པའི་གཞན་རང་དབང་དུ་འདུ། འོད་གསལ་གྱི་ཏིང་ངེ་འཛིན་སྐྱེ་ཞིང་ཕན་བདེ་བསྒྲུབ་པ་ཡིན། བཞི་པ་ ང་རྒྱལ་ལ་མ་དོར་ན་ང་རྒྱལ་ཅན་གྱི་དབང་དུ་སོང་ནས། མིག་མཐོང ཆོས་འདི་ཟབ་པ་ཙམ་གསུམ་པས་དག་པ་དང་བསྒྱུར་གིས ་མི་བརྟན་པ་ཡིན། ལ་དོར་ན་དེ་ལས་སྐྱེས་པའི་གཞན་རང་གིས་དབང་དུ་འདུ་ཞིང་ཕན་བདེ་བསྒྲུབ་པ་ཡིན།

ལྔ་པ་ ཕྲག་དོག་ལ་མ་དོར་ན་ཕྲག་དོག་ཅན་གྱི་དབང་དུ་འགྲོ་གར་བསྡད་ཀྱང་དགོན་པ་མི་ཟིན། མིས་མི་བཞག ལ་དོར་ན་བཟང་པོའི་དགོན་པ་ཟིན། མི་ཕྲག་དོག་ཅན་གྱིས་གོང་དུ་བཀུར་ཞིང། ཞབས་ཏོག་བྱེད་པ་ཡིན། བར་ཆད་གསུམ་ལས། དང་པོ་ དངོས་གྲུབ་འདོད་པའི་རྣལ་འབྱོར་ལ་མ་དོར་ན། ཌཱ་ཀིའི་བར་ཆད་འབྱུང་ཞིང་དབང་དུ་འགྲོ། ལ་དོར་ན་མཁའ་འགྲོ་མ་ཐམས་ཅད་དབང་དུ་འདུ་ཞིང༌། དངོས་གྲུབ་ཐམས་ཅད་འབྱུང་བ་ཡིན། གཉིས་པ་ འདོད་ཡོན་གྱི་རྣམ་པར་རྟོག་པ་ལ་མ་དོར་ན། མི་དང་མི་མ་ཡིན་པའི་བར་ཆད་འབྱུང། དེ་ལ་མིའི་བར་ཆད་ནི་འཚེ་བ་ལོག་པ་འབྱུང་ཞིང། དེའི་དབང་དུ་སོང་ནས་སྒྲུབ་པའི་བར་ཆད་བྱེད། ལ་དོར་ན་སྒྲུབ་པའི་མཐུན་རྐྱེན་ཐམས་ཅད་བསྒྲུབ་པ་ཡིན། མི་མ་ཡིན་པའི་བར་ཆད་བྱུང་ནའང་དེ་བཞིན་དུ་བྱའོ། ། གསུམ་པ་ ཏིང་ངེ་འཛིན་བར་ཆད་ཡིན་པས་གནད་ཟབ་མོ་ལ་མ་དོར་ན་གདམས་པ་འདི་ཡིས་ཉམས་སུ་བླངས་ན་ཐམས་ཅད་དབང་དུ་བྱེད་པ་ཡིན། དཔའ་བོ་ལ་དོར་བྱ་བའི་ངན་ངག་གོ། །། ༨༤༡༽ ༄། །གསང་བ་དཔའ་བོ་ལ་དོར་གྱི་གདམས་པ།། ཡང་བླ་མ་རིན་པོ་ཆེའི་ཞལ་ནས། སྤྱིར་སྣང་ཞིང་སྲིད་པའི་ཆོས་ཐམས་ཅད་འཁོར་འདས་གཉིས་སུ་འདུས་པ་ཡིན། དེ་ལ་ཁྱད་པར་དུ་ངའི་ལུགས་ཀྱི་འཁོར་འདས་གཉིས་ཀྱང༌། རྟོག་པ་སྐད་ཅིག་མ་གཅིག་གི་ཁོངས་སུ་ཆུད་པ་ཡིན། དེས་ན་ལ་དོར་བ་དཔའ་བོའི་མན་ངག་ཟེར་བ་ཡིན་མོད། དེ་ལ་ལ་རང་དབང་དུ་དོར་ན་དགྲ་སྲིད་དུ་ཆོད་པ་བྱ་བ་ཡིན། ལ་གཞན་དབང་དུ་དོར་བ་ན་རང་སྲོག་དགྲ་ལ་ཤོར་བ་དང༌། རྣམ་རྟོག་སྤུ་རིས་ཀྱི་སོ་མཚམས་ངོས་བཟུང་བ་དང་གསུམ་ཡིན། དང་པོ་ དེ་ལ་རང་གི་རིག་པ་སྐྱེ་མེད་སྤྲོས་པ་ཐམས་ཅད་ཀྱི་མཐའ་དང་བྲལ་བ། གནས་ལུགས་ཕྱག་རྒྱ་ཆེན་པོ་འདི་བསྒོམ་པས། རྐྱེན་དངོས་མེད་ཀྱིས་དངོས་མེད་བསྐུལ་ནས། ཉོན་མོངས་པ་རྣམ་པར་རྟོག་པ་གང་ཡང་རུང་བ་ཞིག་སྐྱེ། དེའི་རང་བཞིན་ལ་དར་ཅིག་བལྟས་ནས། ཕྱག་རྒྱ་ཆེན་པོ་ལ་དོར་དུ་མྱོང་བས། དེ་རྣམ་པར་རྟོག་པ་གཞན་གྱིས་བར་མ་ཆོད་པར་ལྔ་ལྡན་གྱིས་ཉམས་སུ་བླངས།

མདོར་ན་ཆོས་བཅུ་དྲུག་པོ་གང་སྐྱེས་ཀྱང༌། རང་བཞིན་དུ་ལ་དོར་བས། དགྲ་ཉོན་མོངས་པ་དབང་དུ་འདུ་སྟེ། དེས་ན་ལ་དོར་བ་དཔའ་བོའི་མན་ངག་བྱ་བ་ཡིན་མོད། འདི་རྒྱུ་ལམ་དུ་བྱེད་པ་བགྱི་བ་ལགས། དེ་ལས་སྐྱེས་པའི་མི་ཞིག་དབང་དུ་འདུ། དེས་བསྐུལ་ནས་རྣམ་རྟོག་སྐྱེས་པ་དེ་ལ་ཉམས་སུ་བླངས་པས། རིགས་ཅན་ཐམས་ཅད་དབང་དུ་བྱེད་པས་འབྲས་བུ་ལམ་དུ་བྱེད་པ་བགྱི་བ་ལགས། དེ་ལྟར་བཟང་ངན་འབྲིང་གསུམ་གྱི་རྣམ་རྟོག་གང་སྐྱེས་ཀྱང༌། ལ་དོར་དུ་རོ་མྱང་ཤེས་ན་དགྲ་སྲིད་དུ་ཆོད་པ་བགྱི་བ་ལགས་ཏེ། རྟོག་པ་རིགས་མི་འདྲ་བ་རེ་རེ་ལ་གནད་དུ་སོང་བ་ལས་དེའི་རིགས་ཅན་འཁོར་འདས་ཐམས་ཅད་དབང་དུ་འདུ་དེ་ལ་ལ་རང་དབང་དུ་དོར་བ་བྱ་བ་ཡིན། གཉིས་པ་ རྣམ་རྟོག་ལ་མ་དོར་བར་རྒྱུད་ན་རང་དེ་ལས་སྐྱེས་པའི་དབང་དུ་ཕར་ཤོར་ནས། ལ་གཞན་དབང་དུ་དོར་བ་བྱ་བ་ཡིན། གསུམ་པ་ རྣམ་རྟོག་སྤུ་རིས་ཀྱི་སོ་མཚམས་ངོས་བཟུང་བ་ནི། ཐོལ་སྐྱེས་ཀྱི་རྣམ་རྟོག་སྐད་ཅིག་མ་ངོས་བཟུང་ནས་ཐུགས་ཕྲད་དུ་ཤར་གྲོལ་དུས་མཉམ་ན་ཕྱག་རྒྱ་ཆེན་པོའི་དངོས་གྲུབ་ལ་དོར་བྱ་བ་ཡིན། སྐད་ཅིག་མ་གཉིས་ཚུན་དུ་རང་བཞིན་གྱིས་ལྟས་ཏེ་ལ་དོར་ན་ལྔ་ལྡན་གྱིས་ཉམས་སུ་བླང༌། དེས་ཉོན་མཽངས་པ་ལམ་དུ་སློངས་པ་ཡིན། གསུམ་པ་ཕན་ཆོད་དུ་ཤོར་ན་ལམ་དུ་བཏང་ནས་ལྔ་ལྡན་གྱིས་ཉམས་སུ་བླང༌། དེས་ཉོན་མོངས་པ་ལམ་དུ་སློངས་པ་ཡིན། བཟང་རྟོག་གི་བོགས་ཐམས་ཅད་འདོན་གྱིས། ངན་རྟོག་ལམ་དུ་བཏང་ངོ། །འདིའི་གནད་ཤེས་ན་ཡོན་ཏན་ཕུན་སུམ་ཚོགས་པ་ཐམས་ཅད་ཀྱི་བདག་པོ་ཡིན་ཏེ། དགྲ་གཉེན་དུ་ཆོད་པའི་དཔའ་བོ་དང༌། །གཉེན་སྟོང་པར་རྟོགས་པའི་མཁའ་འགྲོ་གཉིས། །འབྲལ་བ་མེད་པའི་རྣལ་འབྱོར་པ། །དུས་རྒྱུན་ཆད་མེད་པར་སྒ་ར་ར། །ཞེས་གསུངས་པའི་དོན་ལགས་སོ། །སྲོག་གི་གནད་ཟབ་མོ་དེ་ལ་བཀའ་རྒྱ་ཡོད་དོ།། །།དེ་ལྔ་ལྡན་གྱིས་ལག་རྗེས་ལྔ་ནི། །བྱང་ཆུབ་ཀྱི་སེམས་མེད་ན་སློབ་མ་ལ་སོགས་པ་འདུས་ཀྱང་འཐབ་རྩོད་ངན་པས་མཐར་ཐུག་པ་ཞིག་འོང༌།

ཁ་མཆུ་ཁ་སྨྲས་ཀྱིས་དུས་འདའ། བྱང་ཆུབ་ཀྱི་སེམས་ཡོད་ན་ནང་གིས་འཁོར་མུ་འཇམ་པ་ཡིན། ལྷ་མ་བསྒོམ་ན་བར་ཆད་འོང་ཞིང་རིགས་འཆོལ་བ་རང་གིས་ཚེ་གཅིག་དུ་བསྐྱངས་ཀྱང༌། ཁོའི་དྲིན་མེད་ཟེར་ནས་གཞན་དུ་འགྲོ། ལྷ་བསྒོམས་ན་གཞན་གྱི་འཁོར་འདུ་ཞིང་རང་རིགས་མི་འཆོར་བ་ཡིན། བླ་མ་མ་བསྒོམ་ན་བྱིན་གྱིས་མི་བརློབ་པ་ཡིན། ཚེ་གཅིག་ཏུ་འབུངས་ཀྱང་ཐུགས་མི་ཟིན། འཁོར་འདུས་ཀྱང་མོས་གུས་མི་བྱེད། མཉམ་འགྲོགས་བྱེད་པ་ཡིན། བླ་མ་བསྒོམས་ན་དེ་ལས་ཟློག་པའོ། །ཕྱག་རྒྱ་ཆེན་པོ་མ་བསྒོམ་ན། འཁོར་འདུས་ཀྱང་བྱིན་གྱིས་བརློབ་མི་ནུས་པ་ཡིན། བསྒོམས་ན་འཁོར་འདས་ཐམས་ཅད་ཀྱི་བདག་པོར་འགྲོ་ཞིང་རྒྱུད་བྱིན་གྱིས་རློབ་ནུས་པ་ཡིན། བསྔོ་བ་མ་བྱས་ན་ཐེངས་ཅིག་དབང་དུ་འདུས་ལོ་བྱས་ཀྱང༌། དེ་ནས་གཞན་དབང་དུ་འཆོར་བ་ཡིན། བསྔོ་བ་བྱས་ན་དེ་ལས་ལྡོག་པའི་ཡོན་ཏན་འབྱུང་བ་ཡིན། དེ་ལྟར་རྒྱུད་ལས་ཀྱང༌། རྡོ་རྗེ་ཐེག་པའི་རྣལ་འབྱོར་པས། །སྐྱེ་བོ་གང་དང་གང་རྣམས་ཀྱིས། །མཁས་པས་ཤ་དེ་ཟ་བར་བྱ། །སེམས་ཅན་དེ་དེ་དབང་དུ་འགྱུར། །ཞེས་གསུངས་སོ། །རྗེ་བཙུན་ཆེན་པོའི་ཞལ་ནས་ཀྱང༌། དཔའ་ལ་དོར་གྱི་འཁྲུག་པ་དེ་རུ་རྒྱལ། །འཁོར་འདས་ཀྱི་ཤན་ཐང་དེ་རུ་ཕྱེད། །ཅེས་གསུངས་སོ། །དེ་ལ་ཉོན་མོངས་པའི་རང་བཞིན་དེ་འགྲོ་བ་ཐམས་ཅད་ཀྱི་སྲོག་ཡིན་པས། དེ་ལ་མཉམ་པར་གཞག་ཅིང་ལ་དོར་ན། རིགས་ཅན་གྱི་སྲོག་རྩ་ནས་བཟུང་བ་དང་འདྲ་བས། དེས་ན་རིགས་ཐམས་ཅད་དབང་དུ་འདུས་པ་ཡིན་མོད། འདི་འདྲ་བའི་གདམས་ངག་མེད་པར་རི་ཁྲོད་འགྲིམ་བློ་བྱས་ཀྱང་སྟོང་སྡུག་ཡིན་ནོ། །ད་ཁྱེད་རང་རྣམས་བྱ་བ་ཐོངས་ལ་རི་ཁྲོད་འགྲིམས་དང༌། བླ་མའི་བཀའ་དྲིན་གྱི་ལན་ཀྱང་དེས་ལོན། རང་ལ་ཡོན་ཏན་ཀྱང་དེས་འབྱུང༌། མི་སྨོན་བདག་སྐྱིད་བྱ་བ་ཡིན། གདམས་ངག་ལ་དོར་བ་དཔའ་བོའི་མན་ངག་ཅེས་བྱ་བ། ཉམས་ལེན་རི་ཁྲོད་ཀྱི་མིག་གཅིག་མ་ལགས་སོ། །མན་ངག་གི་གནད་འདི་ཞལ་ལས་ཤེས་སོ། །ཁྲལ་དང་བཀའ་རྒྱ་ནི་བཅུ་ཆོས་དང་མཐུན་ནོ། །ཕྱག་རྟེན་གསེར་ཞོ་དོ་རེ་ཡོད།

གདམས་ངག་ཆིག་བརྒྱུད་མ་ལགས་སོ། །དགེ་བས་བྱང་ཆུབ་ཐོབ་པར་ཤོག །ཆོས་ཀྱི་རྗེ་ལ། བླ་མ་གཡོར་སྒོམ་པས་ཞུས་སོ། །དེ་ལ་བླ་མ་ཟོ་བོ་བས་ཞུས། དེ་ལ་སློབ་དཔོན་བྱམས་པས་ཞུས། དེ་ལ་བླ་མ་རི་པ་བ། དེ་བདག་ལ་གནང་བ་ལགས་སོ། །སྨིན་གྲོལ་བྱང་ཆུབ་ཐོབ་པར་ཤོག ལྷ་དང་མི་ཡི་མཆོད་པའི་གནས། །འབྲི་གུང་བྱང་ཆུབ་གླིང་འདི་རུ། །སྐལ་ལྡན་ཤེས་རབ་རྒྱལ་མཚན་གྱིས། འདི་བྲིས་དགེ་བས་འགྲོ་རྣམས་སྨིན་གྲོལ་ཤོག། །། ༨༤༢༽ ༄། །ཟབ་ཆོས་ཀྱི་སྤྱི་ཆིངས་རྣལ་འབྱོར་བཞིའི་ཁྲིད།། ན་མོ་གུ་རུ། །འཇིག་རྟེན་གསུམ་གྱི་མགོན་པོ་ཆོས་ཀྱི་རྗེ་བླ་མ་རིན་པོ་ཆེའི་ཞལ་ནས། །ཚེ་གཅིག་ལུས་གཅིག་གིས་རྫོགས་པའི་སངས་རྒྱས་ཐོབ་པར་བྱེད་པ་ལ། སྤྱིར་ཐེག་པ་ཆེན་པོ་གསང་སྔགས་ཀྱིས་ཉམས་སུ་ལེན་པར་བྱེད་ཅིང༌། ཁྱད་པར་དུ་བཅུ་ཆོས་ལ་སོགས་པ་ཟབ་ཆོས་འདི་རྣམས་ཀྱིས་ཉམས་སུ་བླངས་ན་སྐྱོན་ཐམས་ཅད་འདག་ཅིང༌། ཡོན་ཏན་ཐམས་ཅད་རྫོགས་པའི་སངས་རྒྱས་ཤིག་ཐོབ་པ་ཡིན། དེ་ལ་ཟབ་ཆོས་འདི་རྣམས་ཀྱང༌། གང་ཟག་ཅིག་གི་བློའམ་དགེ་སྦྱོར་དང་སྦྱར་ནས། ཁྲིད་རིམ་གྱི་རིམ་པར་གསུངས་པ་ཡིན། དེའང་ཉམས་སུ་ལེན་པའི་དབང་དུ་བྱས་ན། འདི་ལ་རྣལ་འབྱོར་བཞིའི་ངོ་སྤྲོད་ཅིག་དགོས་ཏེ། དེ་ལ་སྤྲོས་བྲལ་ཆུང་ངུའི་རྟོག་པ་མངོན་དུ་གྱུར་པའི་དུས་སུ། དགེ་སྦྱོར་གྱི་སྟོབས་ཆུང་བས། འདིའི་དུས་སུ་ཉོན་མོངས་པ་སྤོང་བར་བྱེད་པའི་བཅུ་ཆོས་དང༌། སྐྱབས་འགྲོ། ཚུལ་ཁྲིམས། བྱང་ཆུབ་ཀྱི་སེམས། ལྷ་བསྒོམ་པ། ཕྱག་རྒྱ་བཞིས་ཉམས་སུ་བླངས། དེ་ནས་སྤྲོས་བྲལ་འབྲིང་པོའི་དུས་སུ། དགེ་སྦྱོར་གྱི་ངོ་བོ་ལྷངས་ལ་བུད། མཉམ་རྗེས་གཉིས་ཤག་གིས་བྱེ་བའི་དུས་སུ། རྗེས་ཤེས་གང་སྐྱེས་པ་དེའི་བོགས་མཉམ་བཞག་དེས་བཏོན་ནས། རྗེས་ཤེས་དེའི་ལག་རྗེས་འཕྲལ་ལ་འབྱུང་བས། དེའི་དུས་སུ་བཅུ་ཆོས་དང༌། སུམ་ཆོས་ཀྱིས་ཉམས་སུ་བླངས་པས། སྤྲོས་བྲལ་ཆེན་པོར་འགྲོ། དེ་ནས་སྤྲོས་བྲལ་ཆེན་པོའི་དུས་སུ་རྒྱུ་འབྲས་སྟོང་ཉིད་དུ་འཇུག་པས།

སེམས་དང་སེམས་བྱུང་རྒྱུ་འབྲས་ཐམས་ཅད་སྟོང་ཉིད་དུ་གོ་ནས། རླུང་སེམས་ཐམས་ཅད་རྩ་གཡས་པར་འདུས་པས། རིག་པ་གཟེངས་བསྟོད། ཁ་ལྟའི་རྦད་ཁམས་ཀམ་གྱིས་སོང་ནས་ལས་རྒྱུ་འབྲས་ཁྱད་དུ་གསོད་ཉེན་ཡོད་པས། འདིའི་དུས་སུ་རླུང་སེམས་རྩ་གཡོན་པར་འབེབ་པར་བྱེད་པའི་གནད་ལ། འཁོར་ལོ་མའི་དམིགས་པ་འདིས་ཕྱིར་བསྲིངས་པས། རླུང་སེམས་ཐམས་ཅད་རྩ་གཡོན་པར་ཕེབས་ནས། བདེ་བའི་བརླན་གྱིས་རང་མལ་དུ་ཆུད་རྒྱུ་ཅིག་འབྱུང་བ་ཡིན། དེ་ནས་སྤྲོས་བྲལ་ཆེན་པོས་རོ་གཅིག་ཆུང་བར་འཕོས་པའི་དུས་སུ། ཉོན་མོངས་པ་རགས་པ་མངོན་གྱུར་པ་རྣམས་དག །ཕྲ་བ་བག་ལ་ཉལ་སློངས་པའི་དུས་སུ། དགེ་སྦྱོར་དེའི་ངང་ལ་སོང་ནས་ཉིན་མཚན་མེད་པ་འབྱུང་ཏེ། རྗེས་སུ་ཤེས་གཏན་ནས་མེད་པ་འབྱུང༌། དེའི་དུས་སུ་ཕྲ་བ་བག་ལ་ཉལ་མ་སློང་པ་སློངས་པར་བྱེད་པའི་གནད་ལ། འཁོར་ལོ་ལྔ་མས་ཉམས་སུ་བླངས་པས། བག་ལ་ཉལ་ཐམས་ཅད་སློངས་པ་ཡིན། དེ་ལྟར་ཡང༌། བག་ཆགས་མཐོ་དམན་ཐམས་ཅད་ཀུན། །སྒོམ་རོ་གཅིག་རྟོགས་ནས་སློངས་པ་ཡིན། །སློང་རྒྱུ་གོང་ནས་བསགས་པ་ཡིན། །ཞེས་བགྱི་བ་གསུངས་པས། དེ་ལྟར་ཉམས་སུ་བླངས་པས། འཁོར་ལོ་ལྔའི་གནས་ནས། ཉོན་མོངས་པ་ལྔའི་ས་བོན་བག་ལ་ཉལ་བ་ཐམས་ཅད་སློངས་པས་མ་རིག་པ་ཆེན་པོ་འབྱུང་ཏེ། འདིའི་དུས་སུ་ཉེན་ཆེན་པོ་ཡོད་པས། ཨ་མོ་གྷ་པ་ཤའི་རྒྱུད་ལ་སོགས་པ་དྲན་པར་བྱས་ལ། སྙིང་རུས་ཆེན་པོས་ཟབ་ཆོས་རྩ་རླུང་མས་ཉམས་སུ་བླངས་པས། ཕྲ་བ་བག་ལ་ཉལ་སློངས་པ་ཐམས་ཅད་དག་ནས་རོ་གཅིག་ཆེན་པོའམ། སྒོམ་དུ་མེད་པའི་རྣལ་འབྱོར་རྒྱུད་ལ་སྐྱེ་ཏེ། ཚེ་གཅིག་ལུས་གཅིག་གིས་རྡོ་རྗེ་འཆང་ཆེན་པོའི་གོང་འཕང་ཐོབ་ནས། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས་གང་ལ་གང་འདུལ་དུ་འགྲོ་བ་སེམས་ཅན་གྱི་དོན་བྱེད་པར་འགྱུར་རོ། །ཟབ་ཆོས་སྤྱིའི་ཆིངས་ཡིན་པས་བཀའ་མ་རྫོགས་པ་ལ་མི་སྣང་གསུང་ནས་བཀའ་རྒྱ་ཡོད་དོ།། །། ༨༤༣༽ ༄། །ཕྱག་རྒྱ་ཆེན་པོ་ཨ་གཅིག་པད་དཀར་གྱི་ལོ་རྒྱུས།།

ན་མོ་རཏྣ་གུ་རུ། སྐྱེ་མེད་གདུལ་བྱ་སྣ་ཚོགས་འདུལ་བའི་སྐུ། །བརྗོད་མེད་ཐེག་པ་སྣ་ཚོགས་སྟོན་པའི་གསུང༌། །རྟོག་མེད་ཤེས་བྱ་མ་ལུས་མཁྱེན་པའི་ཐུགས། །རྣལ་འབྱོར་དབང་ཕྱུག་ལྭ་བ་པ་ལ་འདུད། །གསང་བ་བླ་ན་མེད་པ་ཁྱད་པར་གྱི་མན་ངག རྣལ་འབྱོར་གྱི་དབང་ཕྱུག་ཆེན་པོ་གྲུབ་པ་བརྙེས་པ་ཡོངས་སུ་རྫོགས་པའི་པཎྜི་ཏ་ལྭ་བའི་ན་བཟའ་ཅན་གྱི་མན་ངག། ཨ་གཅིག་པད་དཀར་གྱི་མན་ངག་འདི་ལ་ལོ་རྒྱུས་དང་དགོས་ཆེད་གཉིས་ལས། ལོ་རྒྱུས་ནི། རྒྱལ་པོ་ཨིནྡྲ་བོ་དྷིའི་བླ་མཆོད་མཛད་པའི་དུས་ན། ཡུམ་གྱི་ཞལ་ནས་ཁྱོད་ཀྱི་བུ་སྨད་གང་ན་ཡོད་གསུང༌། དེས་ཡུམ་འདི་ཅི་གསུང་བདག་དགེ་སློང་གཅིག་ལ་བུ་སྨད་ག་ན་མཆིས་ཞུས་པས། འོ་ན་བུ་སྡུག་རེ་བསྔལ་གསུང༌། དེར་ཡུམ་གྱི་གསུང་འདི་འཁོར་བ་ལ་ཆགས་ཤིང་ཞེན་པར་གོ་ནས། ཌཱ་ཀི་མ་ཡིན་པར་གོ་སྟེ། མཎྜལ་ཕུལ་ཞིང་གསོལ་བ་དྲག་ཏུ་བཏབ་པས། བུ་ཅི་ཟེར་ང་ནི་དེ་འདྲ་མ་ཡིན་ནོ་གསུང༌། འོ་ན་སང་དུར་ཁྲོད་ཆེན་པོ་མུན་པ་སྒྲ་སྒྲོག་ཏུ་ཤོག་ཅིག་གསུང་ནས་དེར་བྱོན་པ་དང༌། ཌཱ་ཀི་མ་འགའ་ཞིག་སྐྲ་ཡེགས་པ་གོས་ཧྲུལ་ཞིང་ངོ་དམའ་བར་བཞུགས་སོ། །འགའ་ཞིག་རྒྱན་བཟང་བ་སྐྲ་གྲོལ་བ་མདངས་བཟང་བ་དང་བཅས་པར་འདུག་གོ། །མདངས་བཟང་བ་དེའི་ནང་ནས་གཅིག་འོངས་ནས་མེ་ཏོག་ཕྱག་ཏུ་གཏད་དོ། །སློབ་དཔོན་གྱི་གཟིགས་པས། མདངས་ངན་པའི་ནང་ན་ངོ་དམའ་བར་བཞུགས་འདུག་གོ། །དེའི་དྲུང་དུ་ཕྱིན་ཏེ་གསོལ་བ་བཏབ་པས། ཀྱེ་མ་མ་ལེགས། ངེད་ཌཱ་ཀི་མ་འདི་རྣམས་ནང་པའི་ཌཱ་ཀི་མ་ཡིན། མདངས་བཟང་བ་འདི་རྣམས་མུ་སྟེགས་པའི་ཌཱ་ཀི་མ་ཡིན། ངེད་རྣམས་རྒྱན་བྱས་པས་དེ་རིང་ཁོང་པ་རྒྱལ། ཁྱེད་ཀྱིས་མེ་ཏོག་བླངས་པས་ཁོང་བས་རྒྱས་བཏབ། ད་ཁྱོད་ཚེའི་དུས་བྱེད་པ་མིན་པ་མེད་གསུངས་སོ། །དེར་འཇིག་སྐྲག་ཏུ་གྱུར་ནས་འདི་ལ་ཐབས་མེད་དམ་ཞུས་པས། བྱ་ཐབས་རང་མེད་གསུང༌། ཡང་ཡང་ཞུས་པས་འོ་ན་ལུང་པ་ཡ་གིའི་ཕུ་ན་མཚོ་ཞིག་ཡོད།

དེའི་རྩ་ན་བུད་མེད་རྒན་མོ་མིག་ཚག་མ། མཆུ་ཆེ་བ། ལྦ་བ་ཡོད་པ། སྐྲ་འཛིངས་པ། ཁ་ནས་ཤུ་འདེབས་པ་སྲོ་མའི་ལན་ཚར་ཅན་ཞིག་ཡོད་ཀྱིས། དེ་ལ་འཇིགས་པ་དང་ཡ་ང་བ་མེད་པར་གསོལ་བ་ཡང་དང་ཡང་དུ་ཐོབ་ཅིག དེས་ཁྱོད་ལ་ཕན་པའི་ཐབས་ཤིག་སྟེར་ནུས་ཀྱིས་གསུང་ངོ༌། །དེར་བྱོན་པ་དང་ཇི་ལྟ་བ་ཞིག་འདུག གསུང་བཞིན་མཛད་པས། ཁྲོས་སྤྲུགས་བེར་ཀ་ལ་སོགས་པ་བརྡབས་པས། ཡང་ཡང་གསོལ་བ་དྲག་ཏུ་བཏབ་ཙམ་ན་ཇི་ཞིག་ལྟ་ཅིག་དྲན་པ་མེད་པ་བཞིན་དུ་གྱུར་ཏེ། དྲན་པ་རྙེད་ཙམ་ན། མཚོ་དེ་པདྨའི་གདན་དུ་གྱུར། བུད་མེད་དེ་རྗེ་བཙུན་མར་གྱུར། ལྦ་བ་དེ་ཕག་ཞལ་དུ་གྱུར། སྲོ་མའི་ལན་ཚར་རུས་པའི་རྒྱན་དྲུག་ཏུ་གྱུར་ནས། དེའི་ཞལ་ནས། པད་དཀར་གྱི་གདམས་པ་འདི་གནང་ནས་བསྒོམས་པས། ཌཱ་ཀི་མ་རྣམས་ཀྱི་མ་ཚུགས། དེར་རེ་ཞིག་རྣམ་རྟོག་སྐྱེས་ཙམ་ན། སྒང་འདི་ན་དྲི་མ་འདུག་ཟེར། རྩེ་གཅིག་ཏུ་བཞག་ཙམ་ན་མ་མཐོང༌། དེར་ཁོང་མ་མཐོང་ནས་ལྭ་བའི་ན་བཟའ་དེ་ཁམ་རེ་ཟོས་ནས་སོང༌། དེའི་ཐོ་རངས་མཐོང་ལམ་གྱི་རྟོགས་པ་སྐྱེས་ནས་མི་འཇིགས་པའི་ཏིང་ངེ་འཛིན་ཐོབ་སྟེ། ང་འདི་ན་ཡོད་དོ་གསུངས་པ་དང༌། དེར་ཕ་ཝོང་བརྡེག་གིན་བརྡེག་པ་དང་རྡོའི་ཆར་ཕབ་པས་མ་ཚུགས་ཏེ། ཕ་ཝོང་རྣམས་ནམ་མཁའི་བར་ན་གནས་ཏེ། རྡོ་ལྡིང་བ་ནམ་མཁའི་ལུང་པ་བྱ་བ་ཡོད་སྐད་དོ། །དེ་ནས་སློབ་དཔོན་གྱིས་རྒྱལ་པོའི་ཁབ་ཏུ་བྱོན་པ་དང༌། རྒྱལ་པོ་ན་རེ་ཁྱེད་གར་བྱོན། ཆོས་གོས་གར་སོང་ཟེར། ཆོས་གོས་ཁྱེད་ཀྱི་ཆུང་མ་རྣམས་ཀྱིས་ཟོས་གསུངས་པས། དེའི་རྒྱུ་མཚན་ཅི་ཡིན་ཞུས་པས། མུ་སྟེག་མར་འདུག་གསུང་རྒྱལ་པོ་ཧ་ལས་ནས། སློབ་དཔོན་གྱིས་ལྟ་སྟངས་མཛད་ནས་ཌཱ་ཀི་མ་རྣམ་བསྡུས་ནས་སྐྱུག་ཏུ་བཅུག་པས་ལྭ་བ་དུམ་བུ་རེ་སྐྱུགས། དེ་རྣམས་བསྒྲིབ་པས་དུམ་བུ་གཅིག་མ་ཚང༌། གཅིག་དོན་ཤོར་དུ་སོང་ནས་མ་རྙེད། དེ་རྣམས་བསྐྲོད་པར་ཞུས་ནས། དེར་བསྐྲོད་པའི་སྦྱོར་བ་མཛད་པས་ཐམས་ཅད་དེངས་སོ། །དེ་ནས་སློབ་དཔོན་གྱིས།

རྣལ་འབྱོར་པའི་གཟུགས་ཀྱིས་རྒྱལ་པོའི་ཁབ་ཏུ། རྡོ་སྐྱོང་ཞིག་གི་སྟེང་དུ། ཀྲིཥྞ་ས་རའི་པགས་པ་ཞིག་བཏིང་ནས་ཆང་བུ་གསོལ་ཞིང་ལོ་བཅུ་གཉིས་སུ་མནལ་མཛད་དོ། །དེས་རྗེས་སུ་བཟུང་བ་དགེ་སློང་མ་ཏཾ་གི་ཡིན། དེས་ཏིལླི་པ། དེས་ནཱ་རོ་པ། མར་པ། མི་ལ། སྒམ་པོ་པ། ཕག་མོ་གྲུ་པའོ། །དཔལ་ཕག་མོ་གྲུ་པའི་ཞལ་ནས། བོད་དུ་བྱོན་པའི་གདམས་ངག་ཅིག་ལ་འདི་བས་ཟབ་པ་མེད་གསུང༌། དེ་ལྟར་ཡང༌། སམྦྷུ་ཊི་ལས། སྙིང་ལ་གནས་བཅས་ཨ་བསྒོམ་པས། །ཨ་ལས་སྐྱེ་བ་མེད་པ་མཚོན། །སངས་རྒྱས་ཀུན་གྱི་ངོ་བོ་ཉིད་གསུངས་སོ། །ཆོས་འདི་ལ་བླ་མ་ལྡུམ་གྱིས། བདག་ཤེས་རབ་ཆུང་བས། ཡི་གེ་ཅིག་ཞུ་བྱས་པས། ཚོགས་འཁོར་དགོས་པའི་ཆོས་ཡིན་ཏེ། གཏོར་མ་དམར་པོ་ཞིག་ཁྱེར་ལ་ཤོག་གསུང་ནས་དེར་བྱོན་པ་དང༌། ཐུགས་དམ་ལ་བཞག་པས། ཌཱ་ཀི་མ་གཉན་པས་ཡི་གེར་གདབ་ཏུ་མི་རུང་བར་འདུག་གསུང་ནས་མ་གནང་སྟེ། སྙན་བརྒྱུད་ཡིན་ནོ། །

བླ་མ་ཕག་མོ་གྲུ་པས། འཇིག་རྟེན་མགོན་པོ་ལ། དེས་སྤྱན་སྔ་རིན་པོ་ཆེ་ལ། དེས་ཆོས་རྗེ་ཡང་དགོན་པ་ལ་གནང༌། དེ་ལ་བླ་མ་རིན་ཆེན་ལྡན། དེ་ལ་ཞུ་མ་ཞུ་སྟོན་དེ་ལ་བླ་མ་རི་ཁྲོད་པ། དེ་ལ་པྲཛྙཱ་བཛྲ། དེ་ལ་དོན་ཡོད་དཔལ་བཟང་པོ། དེས་བདག་ལའོ། །དེ་ནི་བླ་མ་བརྒྱུད་པའི་རིམ་པའོ།། །། ༨༤༤༽ ༄། །ཕྱག་རྒྱ་ཆེན་པོ་ཨ་གཅིག་པད་དཀར་གྱིས་མན་ངག། ན་མོ་རཏྣ་གུ་རུ། །སྐྱེ་མེད་གདུལ་བྱ་སྣ་ཚོགས་འདུལ་བའི་སྐུ། །བརྗོད་མེད་ཐེག་པ་སྣ་ཚོགས་སྟོན་པའི་གསུང༌། །རྟོག་མེད་ཤེས་བྱ་མ་ལུས་མཁྱེན་པའི་ཐུགས། །རྣལ་འབྱོར་དབང་ཕྱུག་ལྭ་བ་པ་ལ་འདུད། །གསང་བ་བླ་ན་མེད་པ་ཁྱད་པར་གྱི་མན་ངག རྣལ་འབྱོར་གྱི་དབང་ཕྱུག་ཆེན་པོ་གྲུབ་པ་བརྙེས་པ་ཡོངས་སུ་རྫོགས་པའི་པཎྜི་ཏ་ལྭ་བའི་ན་བཟའ་ཅན་གྱི་མན་ངག། དེས་རྗེས་སུ་བཟུང་བ་དགེ་སློང་མ་ཏཾ་གི་ཡིན། དེས་ཏིལླི་པ། དེ་ནཱ་རོ་པ། མར་པ། མི་ལ། སྒམ་པོ་པ། ཕག་མོ་གྲུ་པའོ། དཔལ་ཕག་མོ་གྲུ་པའི་ཞལ་ནས། བོད་དུ་བྱོན་པའི་གདམས་ངག་གཅིག་ལ་འདི་ལས་ཟབ་པ་མེད་གསུང༌། དེས་འཇིག་རྟེན་མགོན་པོ་ཆོས་རྗེ་ལ་གནང་བའི་ཟབ་ཆོས་སོ། །ད་དགོས་ཆེད་གདམས་ངག་དངོས་ལ། རྗེ་རིན་པོ་ཆེའི་ཞལ་ནས། ཐེག་པ་ཆེན་པོ་གསང་སྔགས་ལུས་གཙོ་ལུས་གཙོ་ཟེར་བའང་ལུས་ཕུང་ཁམས་སྐྱེ་མཆེད་ལྷ་རུ་སྟོན་པ་གཅིག་པུ་མ་ཟད་ཀྱིས། ལུས་ཀྱི་འཁྲུལ་འཁོར་རེ་རེ་ལ་བརྟེན་ནས་སེམས་ཀྱི་ཏིང་ངེ་འཛིན་སྐྱེ་བ་ཡིན་གསུང༌། རྟེན་འབྲེལ་ལུས་ལ་བསྒྲིག་པས་རྟོགས་པ་སེམས་ལ་འཆར་བ་ཡིན་ཏེ། ནང་གི་སྒྱུར་ཁ་ཙེག་པ་རེས་ཕྱིར་གར་སྟབས་ལོག་གིས་འགྲོ་བ་ཡིན། དེ་ལ་བཅའ་བ་ལུས་ཀྱི་གནད། བཞག་པ་སེམས་ཀྱི་གནད་གལ་ཆེ་སྟེ། བཅའ་བ་ལུས་ཀྱི་གནད་ལ། ཆོས་རྗེ་རིན་པོ་ཆེའི་ཞལ་ནས། བྱམས་པ་སྐྱེ་བའི་འཁྲུལ་འཁོར། སྙིང་རྗེ། བདེ་བ། གསལ་བ། མི་རྟོག་པ། ཕྱག་རྒྱ་ཆེན་པོ་སྐྱེ་བའི་འཁྲུལ་འཁོར་ཡོད་དེ། དེ་ལ་སོགས་པ་འཇིག་རྟེན་གྱི་བྱ་བ་ཕྲ་མོ་ཡན་ཆད་ལའང་དེ་དང་དེའི་བྱེད་ཆོས་ཀྱི་འཁྲུལ་འཁོར་རེ་ཡོད་པ་ཡིན་གསུང༌།

འདིར་ བྱམས་པའི་འཁྲུལ་འཁོར། སྙིང་རྗེ་སྨིན་པའི་འཁྲུལ་འཁོར། ཕྱག་རྒྱ་ཆེན་པོ་ལུས་ཀྱི་དཀྱིལ་འཁོར་གསུམ་དུ་གསུངས་པ་ལས། ཕྱག་རྒྱ་ཆེན་པོའི་ལུས་ཀྱི་འཁྲུལ་འཁོར་གྱི་གནད་ནི། རྣམ་པར་སྣང་མཛད་ཀྱི་ཆོས་བདུན་དང་ལྡན་དགོས་ཏེ། རྐང་པ་རྡོ་རྗེ་དཀྱིལ་འཁོར་དཀྲུང༌། ལག་པ་མཉམ་བཞག རྐེད་པ་དྲང་པོར། མགྲིན་པ་དྲང་ལ་སྒུ་བར་བྱ། མིག་སྣ་རྩེར་གཞོལ་ལེ་བཞག ལྕེ་རྐན་ལ་སྦྱར། དེ་ནས་རླུང་རོ་ཕྱིར་བུས་ལ་དཔུང་པ་བསྒུལ་ཞིང་རོ་སྟོད་ཅུང་ཟད་དགྱེ་བར་བྱ། གསུས་པ་ཐུར་ལ་དབུལ་ཞིང༌། བསྟོད་སྨད་ཕྱིད་པར་བྱ། དེའང་སྒུར་ན་རོ་སྟོད་ན་ཞིང་མིག་མི་གསལ། གདོང་པ་སྐྲང༌། གྲེ་བ་འཐམས། ཐིག་ལེ་འཆོར་དགྱེ་ན་རླུང་ཟིན་དཀའ་བ་ལ་སོགས་སྐྱོན་མང་དུ་འབྱུང་བས་གནད་མ་འཁྲུལ་བ་གལ་ཆེ། གནད་མ་འཁྲུལ་ན་ཏིང་ངེ་འཛིན་རང་ཤུགས་ལ་སྐྱེ་སྟེ། སྒུར་ན་གསལ་བ་སྐྱེ། དགྱེ་ན་བདེ་བ་སྐྱེ་བ་ཡིན། དེ་ཐམས་ཅད་ཉམས་ཡིན་གསུང༌། ཡང་དག་པར་རྫོགས་པའི་སངས་རྒྱས་ཀྱང་འཁྲུལ་འཁོར་འདི་ཉིད་ལ་བརྟེན་ནས། དེའི་གནད་ཀྱིས་སངས་རྒྱས་པ་ཡིན། བཞག་པ་སེམས་ཀྱི་གནད་ལ། དང་པོ་བྱང་ཆུབ་མཆོག་ཏུ་སེམས་བསྐྱེད། རང་ཡི་དམ་གྱི་ལྷར་སྒོམ། སྙིང་གི་དཀྱིལ་གནད་བཞི་བརྩེགས་ཀྱི་ རྩ་དབུ་མའི་ནང་ན་ཁམས་དྭངས་མ་ལ་གདན་ཡང་ཟེར་ སྟེང་དུ་རྩ་བའི་བླ་མ་དེ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་ཆོས་ཀྱི་སྐུའི་ཡེ་ཤེས་བདག་ཉིད་དུ་བསྒོམ། དེ་ལ་སྙིང་ཁོང་རུངས་པའི་གཏིང་ནས་ཁ་ཙམ་ཚིག་ཙམ་མ་ཡིན་པའི་མོས་གུས་དུངས་པ་བྱའོ། །དེ་ནས་རང་གི་སེམས་རང་བཞིན་གྱིས་འོད་གསལ་བ་སྟོང་ཞིང་དག་པ། སྤྲོས་པ་ཐམས་ཅད་དང་བྲལ་བ་ཆོས་ཀྱི་སྐུ་དེ་དང་མཉམ་པར་བཞག་གསུངས། ཆོས་ཀྱི་སྐུ་ལས་བྱུང་བའི་མོས་པའི་སྟོབས་དེའི་ངང་ནས་རང་གི་ལུས་འདི་པདྨ་དཀར་པོ་འདབ་མ་བཅུ་དྲུག་པ་གཅིག་དུ་གྱུར་པར་བསམ། དེའི་ འདི་ཡང་དཀར་ལ་མདངས་ཆགས་པ་ཁམས་དང་མས་གང་མར་བསམ་གསུང༌། ནང་དུ་སྙིང་པདྨ་དཀར་པོ་འདབ་མ་བརྒྱད་པར་བསམ།

དེའི་ནང་དུ་རྩ་དབུ་མ་ རང་ལུགས་གནས་པ་དེ་ དཀར་པོ་འདབ་མ་བཞི་པར་བསམ། དེའི་དཀྱིལ་དུ་ཁམས་དྭངས་མ་ཉིང་ཁུའི་ཉིང་ཁུ་དེ་ཡི་གེ་ཨའི་རྣམ་པ་ཅན་དངུལ་ཆུའི་ཁ་དོག་ལྟ་བུ་ཤིན་དུ་གསལ་ལ་དྭངས་པ་སྲན་མ་འབྲིང་པོའམ། ཡུངས་དཀར་ཆེ་ཤོས་ཙམ་ཞིག་ཀྲོང་གིས་བྱོན་པར་བསམས་ཏེ། དེའི་ངོ་བོ་ཞུ་བདེའི་རྣམ་པ་ཅན་དུ་བདེ་ཕྲིལ་སྒོམ་ཏེ། དེས་ན་འཇམ་རླུང་སྙིང་ཁར་སླེབ་ཙམ་ཞིག་བཟུང༌། དེའི་སྟོབས་ཀྱིས་ཕྱིའི་པདྨ་འདབ་མ་བཅུ་དྲུག་པ་འུབས་ཀྱིས་འདུས་པར་བསམ། དེ་ནས་སྙིང་གི་པདྨ་འདབ་མ་བརྒྱད་པ་ཡང་འུབས་ཀྱིས་འདུས་པར་བསམ། དེ་ནས་དབུ་མའི་པདྨ་འདབ་མ་བཞི་པོའང་འུབས་ཀྱིས་བྱུང་བའི་ནང་བྱང་སེམས་ཀྱི་ཆུས་ཁྲིག་གིས་གང་བའི་དཀྱིལ་དུ་གོང་གི་ཨ་དཀར་པོ་དེ་བདེ་ཕྲིལ་བའི་ ཡིད་ཀྱིས་ཅེར་ལྟས་ ངང་ལ་དམིགས་པའི་རྟེན་ཙམ་དུ་མ་ཡེངས་པའི་ངང་ནས་ཅི་ཡང་མི་སྒོམ་པར་ཤེས་པ་བཟོ་མེད་དུ་ལྷོད་གློད་ལ་བཞག ཡེངས་སུ་ནི་སྐད་ཅིག་ཀྱང་མེད། དམིགས་མེད་རང་སོར་ས་ལེ་བཞག་གོ །ཆོས་རྗེ་ཞལ་ནས། བཟང་རྟོག་གི་རྩོལ་བས་མ་སླད། ངན་རྟོག་གི་རྗེས་སུ་མ་འབྲང༌། བཏང་སྙོམས་ལུང་མ་བསྟན་མེད་ཅིང༌། ཡིད་བྱེད་ཀྱི་བློ་དང་བྲལ་བ་དེ་ལ་ཕྱག་རྒྱ་ཆེན་པོ་ཟེར་བ་ཡིན་གསུང་ངོ༌། །དེ་ལྟར་རབ་རྒྱུན་མི་འཆད་པར་བསྒོམ། འབྲིང་ཐུན་དྲུག་གམ་བཞི་རུ་བསྒོམ། ཐ་མ་འང་ཉིན་ཕྱེད་ནམ་ཕྱེད་ལ་བསྒོམ་ན་ཤེས་པ་ཡིན་གསུང༌། བསྔོ་བ་དང་སྨོན་ལམ་གདབ་བོ། །འདི་བསྲུང་བ་ཐམས་ཅད་ཀྱི་ནང་ནའང་མཆོག་ཏུ་གྱུར་པ་ཡིན། ཕྱག་ཆེན་ཨ་གཅིག་པད་དཀར་གྱི་ཞལ་གདམས་རྫོགས་སོ།། །། ༨༤༥༽ ༄། །ཟབ་ཆོས་གཏུམ་མོ་སུམ་ཁྲིད།། རྗེ་རིན་པོ་ཆེ་ལ་ཕྱག་འཚལ་ལོ། །གཏུམ་མོའི་ཁྲིད་ཤིན་ཏུ་གསང་བ་བས་ཀྱང་ཆོས་ཤིན་ཏུ་གསང་བ། གཏུམ་མོའི་ངོ་བོ་དངོས་པོའི་གནས་ལུགས་ཡིན་ཏེ། དེ་ཡང་རྩ་གསུམ། འཁོར་ལོ་བཞི། དབུ་མ་སྲོག་ཤིང་བཞིན་དུ་ཡར་སྣ་སྤྱི་གཙུག མར་སྣ་གསང་གནས་རྡོ་རྗེ་ལ་ཟུག

གཡས་གཡོན་གཉིས་མར་སྣ་ལྟེ་བའི་འོག ཡར་སྣ་སྣ་བུག་གཉིས་ནའོ། །འཁོར་ལོ་བཞི་ནི་དབུ་མ་ལ་རྒྱུས་པ་བཞིན་གནས། དེའི་སྤྱི་གཙུག་འཁོར་ལོ་ནི་གདུགས་ཕུབ་པ་འདྲ་ལ། གཡས་གཡོན་གཉིས་གདུགས་ཀྱི་འདེགས་བཞིན་དུ་གནས་སོ། །དེ་ལྟར་གནས་ལུགས་དང༌། སྒོམ་ལུགས་གཉིས་ལས་དེ་ནི་གནས་ལུགས་སོ། །སྒོམ་ལུགས་ནི། ལུས་འཁྲུལ་འཁོར་བཅའ། སྒོམ་ཐག་གཞུག། བྱམས་པ་དང༌། སྙིང་རྗེ། བྱང་ཆུབ་ཀྱི་སེམས་གསུམ་བསྒོམ། ལུས་ཡི་དམ་ལྷར་བསྒོམ། ནང་ཁྲོལ་དང། གློ་སྙིང་ལ་སོགས་པ་ལྗན་ལྗིན་གང་ཡང་མེད་པར་སྟོང་སང་ངེ་བསྒོམ། བླ་མ་ལྟེ་བའི་འོག་ཏུ་དྲན་པར་བྱ། དེ་ནས་ལྟེ་བའི་རྩ་གཉིས་པོ་དེ་ལྟེ་བའི་འོག་པས་དམའ་བའི་བརླའི་ཤ་བོ་ཆེའི་ནང་འཁྱུད་བཤང་ལམ་དང༌། རྡོ་རྗེ་བར་ལ་ཆའི་ཞབས་བཞིན་དུ་དབུ་མ་ལ་ཟུག་ནས། གསུམ་པོ་འདུས་པའི་ཁོང་སྟེང་དུ་འདུག་པའི་ནང་ན། མེ་བྱ་མོའི་སྒོ་ང་ཙམ་ཞིག་མེ་འབར་བར། མེ་འཁྱིལ་བ་ཞིག་ལ་སེམས་གཏད་ལ། བཤང་ལམ་དུ་ཅུང་ཟད་མར་ཕུལ་ལ། ཡེ་རྩོལ་བ་མེད་པར་མི་སྒྲིམ་པར་མ་ལེ་ལྐོག་མར་ཕྱང་གིས་བཏང་ལ་ཁ་དེང་ངེ་ཙམ་བྱ། རླུང་ཡེ་མི་བཟུང་བར་རྩོལ་མེད་དུ་བསྒོམ། དགེ་བའི་རྩ་བ་བསྔོ་བ་བྱ། ཟླ་བ་ཕྱེད་དུའོ། །དེའི་རྗེས་ལ་རྩྭ་གསལ་མི་གདབ་པར། ཡང་མེ་བྱ་མོའི་སྒོ་ང་ཙམ་དེ་ལ་ཨ་ལོའི་ནང་དུ་བསྒོམ་མོ། །དེ་ལྟར་བསྒོམས་པས་བདེ་བ་ཆེ་དྲངས་པས། ཆགས་པའི་མེ་ཆེན་པོ་འབར་ནས། ཐིག་ལེ་འཆོར་བ་ཙམ་དུ་བྱུང་ན། མེ་དེ་སོར་གཅིག་ཙམ་དུ་དབུ་མའི་ནང་ནས་ཡར་འབར་བར་བསྒོམ། སོར་བཞི་བས་ཆེ་བ་མི་བསྒོམ་མོ། རྔུབ་དང་དགང་དང་གཞིལ་བ་དང༌། །མདའ་ལྟར་འཕང་དང་རྣམ་པ་བཞི། །བསྒོམས་པས་སྐྱོན་རེ་རེ་འབྱུང་སྟེ། ཁ་སྣའི་རླུང་གྲང་བའི་རང་བཞིན་ཡྀན་པས། རྔུབ་པས་གྲང་བ་འཇུག དགང་བའི་རླུང་ངོས་མ་ཟིན་པས། བཙིར་བས་མཛེར་འགྱུར། གསུམ་པ་ཡང་གོང་དང་འདྲ། བཞི་པ་བསྒོམས་པས་མོས་པའི་སྟོབས་དང༌། ཐབས་ལམ་ལ་བརྩོན་འགྲུས་དྲག་པོ་བྱས་པས་འཕོ་བར་འགྲོ་བས་མ་ཤེས་པ་ཡིན་གསུང༌།

རྗེ་རིན་པོ་ཆེའི་ཐུགས་ཀྱི་དགོངས་པ་དང༌། སྒྱུ་མ་བདེ་མཆོག་དང༌། གསང་འདུས་རྡོ་རྗེ་ཕྲེང་བ་ལ་སོགས་པ་གཅིག་སྟེ། ཐིག་བཏབ་པ་བཞིན་དུ་ཡོད་དེ། མཁྱེན་པའི་ཡེ་ཤེས་མེད་པས་ཆོས་མ་རིག། འོ་ན་གང་ཡིན་ན། རླུང་སེམས་གཉིས་མེད་བྱ་བ་ཞིག་ཏུ་འོང་བ་ཡིན། དེ་ཡང་སྒོམ་ཆེན་པ་ཀུན་ལ་གཉིས་མེད་ཀྱི་ཚིག་ཁ་ནས་འོང་བར་འདུག་སྟེ་གཉིས་མེད་ཀྱི་གོ་བ་མ་ཤེས་པས་སྒོམ་མ་ཤེས། སྐྱོན་སྣ་ཚོགས་འོང་བ་དེས་ལན། འོ་ན་རླུང་སེམས་གཉིས་མེད་གང་ཡིན་སྙམ་ན། མ་གིར་དམིགས་པ་གསུམ་གང་རུང་བ་གཅིག་ལ་དམིགས་པ་གཏད་ནས་བསྒོམ་པས་མ་གིར་སེམས་ཟིན། སེམས་ཟིན་པས་ཁ་སྣའི་རླུང་རྒྱུ་བ་ཡང་མེད་དེ་རླུང་ཟིན། དེས་དྲོད་ཆིལ་གྱིས་འོང༌། ཡང་རླུང་མ་གིར་དེ་ཀ་ཙུག་ཏུ་སྡོད་མི་འདོད་དོ། །ཡང་ཡར་རྒྱུ་བས། བུ་ཆུང་ཡུས་ཀྱིས་སྣངས་པ་བཞིན་དུ་མཁལ་ཁུང་ལྟེབ་ཀྱི་འོང༌། ཡང་རྔུབ་པ་ལ་ཁ་སྣའི་རླུང་རྔུབ་པ་མིན་ཏེ། རིན་པོ་ཆེའི་ཞལ་ནས། ངས་མིག་ནས་རྔུབ་ཤེས་གསུང༌། རྣ་བ་ནས་རྔུབ་ཤེས། སོར་མོའི་རྩེ་མོས་རྔུབ་ཤེས་གསུང༌། དེའི་རྗེས་ལ་ལྟེ་བ་ནས་རྔུབ་ཤེས་གསུང་ནས། དེ་ལས་མི་གསུང་བར་སྦེད་དོ། །གསུང་པ་ནི་གསུངས། གོང་བ་ནི་མ་གོ་བར་འོང༌། འདི་གོ་ན་དམིགས་པ་ལ་སོགས་པ་རྣམས་རང་གྲོལ་དུ་འོང༌། དེ་ཡང་ལྟེ་བ་ནས་རྔུབ་ཟེར་ཙམ་ན། ཕྱིའི་པགས་པ་མི་འགུལ་པར་རྒྱུ་ཞབས་ཕར་ཚིགས་ལ་རྔུབས་སུ་ཚོར་ཙམ་པ་ཞིག་བྱས་ནས། རླུང་སེམས་ཧྲིལ་བ་དེ་བཤང་སྒོ་མེའི་དམིགས་པ་ལ་གཏད་ན། ལུས་སེམས་ཡེ་མི་སྒྲིམ་པར་ལྷོད་ཀྱིས་གློད་ལ་འཇོག་པ་གནད་ཡིན་གསུང༌། ལར་རླུང་འདི་མ་གོ་ཙམ་ན་བཙན་བཙིར་གྱིས་ཅང་མི་ཕན་གསུང༌། གནད་དེ་དགོས། གཞན་ལ་ཁ་གཏམ་དུ་མི་བཏང༌། ཉམས་སྐྱེས་པ་རྣམས་རིམ་པ་ཅག་ཅག་ཏིག་ཏིག་པོ་གཅིག་མེད། ཉམས་ཐོག་དེ་ནས་འཁྲིད་པ་ཡིན་ནོ། །སྒོམ་ཆེན་པ་རང་གིས་ཚུར་ལ་སྟོན་པ་ཞིག་འོང་གསུངས། ཡང་རང་གིས་ཆོས་ཐོས་པ་དང། བསམ་པ་དང༌། སྒོམ་པ་བྱས་པའི་མིག་བླ་མའི་གདམས་ངག་གིས་འབྱེད་དགོས་པ་ཡིན་ཏེ།

དེ་ཡང་ཟུར་བ་རེས་ཁྲོལ་ནས་འགྲོ་སྟེ། དཔེར་ན་རལ་གྲིའི་ལོགས་བཞིན། མཐོ་གང་ལ་སོངས་པ་ཡོད་ཀྱང༌། དེས་རྟ་རྔ་ཙམ་ཡང་གཅོད་མི་ནུས། སོ་མིག་གིས་སོད་པ་ཅིག་གིས་གཅོད་ནུས་པ་དང་འདྲའོ། །དེས་ན་རིན་པོ་ཆེ་པས་ཕྱོགས་སྔ་ཕྱི་ལ་སོགས་པ་མང་བ་ཞིག་གསུངས་ནས་གནད་དེ་རང་ལ་ཟུར་པ་གཅིག་ལས་མི་འོང༌། འོ་ན་གོང་གི་རླུང་སེམས་གཉིས་མེད་དེ་རང་གང་ཡིན་སྙམ་ན། བཅོམ་ལྡན་འདས་ཀྱིས་གསང་བ་འདུས་པའི་བཤད་རྒྱུད་རྡོ་རྗེ་ཕྲེང་བ་ནས། རླུང་ཐམས་ཅད་བསྡུས་པས་ཡེ་ཤེས་ལྔ། རྩ་ཐམས་ཅད་བསྡུས་པས་ཨ་ཝ་དྷུ་ཏཱིའོ། །རླུང་རྣམས་ཕྲ་ སངས་རྒྱས་ཀྱི་ཡེ་ཤེས་ཀྱང་ཕྲ་བས་སེམས་ཅན་གྱི་ཉོན་མོངས་པ་ཡང་ཕྲའོ། བའི་གཟུགས་ཀྱིས་ནི། །ཤེས་དང་ཡང་དག་འདྲེས་གྱུར་ནས། རྣམ་པར་ཤེས་པ་ཚོགས་བརྒྱད་ནི་དོན་དམ་པའི་བདེན་པ་སངས་རྒྱས་ཀྱི་དགོངས་པ་དང་འདྲེས། ཡང་དག་པར་འདྲེས་ཤིན་ཏུ་ཡང་དག་པར་འདྲེས། དབང་པོའི་ལམ་ལ་བྱུང་ནས་ནི། གཟུགས་ལ་སོགས་པའི་ ཡུལ་རྣམས་ལ་ནི་དམིགས་ པས་འཛིན་ པར་བྱེད། །ཅེས་པས། དེ་ཡང་ངོ་སྤྲད་པ་ནི། གཏུམ་མོ་བསྒོམས་པས། རྩ་ཁ་བྱེ་བའི་རྒྱུ་མཚན་ནི། དམིགས་པ་གསུམ་པོ་གང་རུང་ཞིག་བསྒོམས་པས་ནང་དུ་སེམས་ཟིན། དེས་རླུང་ལོག་ནས་རྩ་ཁ་དྲལ་ནས་རྩ་ཁ་འབྱེའོ། །དེས་བྱར་སེམས་འཕེལ་བ་ལ་སོགས་པ་རིམ་པ་བཞིན་དུ་འབྱུང་ངོ༌། །དེའི་མཐར་མི་རྟོག་པ་སྐྱེའོ། །དེ་ངོ་སྤྲོད་པ་ནི། དེ་རང་གི་སྟེང་དུ་ངོ་མི་སྤྲོད་པར། འདི་རང་ཡིན་མིན་མི་བྱ། དེ་སྤྱོད་ལམ་རྣམ་བཞི་དང་བསྲེར་གཞུག་གོ། །དེའི་རྟིང་ལ་སྔར་ལྟར་འདུག་གམ་བྱ། འདུག་ཟེར་ན། མཚན་བཅས་ཀྱི་་དགེ་སྦྱོར་དང༌། ལས་ཀ་འདྲ་བ་ཡང་བྱེད་དུ་གཞུག དེའི་རྟིང་ལ་སྔར་ལྟར་འདུག་གམ་བྱ། འདུག་ཟེར་ན། ཕྱག་རྒྱ་ཆེན་པོ་ཆོས་སྐུར་ངོ་སྤྲད་དོ། །དང་པཽ་ངོ་སྤྲད་ན། དེ་རླུང་སེམས་ཀྱི་རྟེན་འབྲེལ་འགྲིགས་པ་ལས་བྱུང་བ་ཡིན་པས། བོགས་འདོན་ཐམས་ཅད་དེ་དང་འདྲའོ། །ཡང་ངོ་སྤྲོད་མཛད་ལུགས་ཅིག་ལ།

ལ་ལ་ལ་འདི་མཛད་དོ། །དེ་བྱེད་པོ་ཐམས་ཅད་རླུང་ཡིན་ཏེ། འཁོར་བ་བསྐྱེད་པ་ཡང་རླུང༌། མྱ་ངན་ལས་འདས་པ་ཐོབ་པ་ཡང་རླུང་ཡིན་ཏེ། རླུང་སེམས་གཉིས་ཀྱི་ངོ་བོ་རྣམ་པར་མི་རྟོག་པ་ཆོས་ཀྱི་སྐུར་ངོ་སྤྲོད་དོ། །ཕྱག་རྒྱ་ཆེན་པོའི་མངོན་པར་རྟོགས་པ་ཡོད་ན་གཏུམ་མོས་བོགས་འདོན་ནོ།། ༈ །།ཆོས་རྗེ་རིན་ཆེ་ལ་ཕྱག་འཚལ་ལོ། དཔལ་ནཱ་རོ་པའི་ཁྲིད་ཀྱི་རྐང་དེ་གཏུམ་མོ་འབར་འཛག་ཡིན་གསུང༌། འདི་ནི་ཤིན་ཏུ་གསང་བའི་སུམ་ཁྲིད་ཐུན་མོང་མ་ཡིན་པ། ཉེ་གནས་བདག་ཉིད་ཆེན་པོ་རྣམས་ཀྱིས་ཀྱང་མ་ཐོབ་པའོ། །དེ་ཡང་འཁྲུལ་འཁོར་ལ་སོགས་པ་གཞན་གོང་དང་མཐུན། སྦྱོར་བ་བྱང་ཆུབ་མཆོག་ཏུ་སེམས་བསྐྱེད། ཡི་དམ་ལྷ་བསྒོམ། བླ་མ་དམ་པ་བསྒོམ། དེ་ནས་ལུས་ཡི་དམ་སྒོམ་པའི་དབུ་དེ་ཡང་མཐོ་བར་མི་བཏང་བར་ཐད་ཀ་འདི་ཀར་རང་སོར་བཞག ལུས་པོ་མར་བསྲིངས་ལ་དབང་ཆེན་གསེར་གྱི་ས་ལ་ཐུག་པ་བསྒོམ་པའོ། །ཡང་ན་མདའ་རྒྱང་ཙམ་དུ་བསྒོམ་པའི་ནང་དུ་རྩ་གསུམ་ཡོད་པའི་འདུས་མདོར། སྔར་གྱི་མེ་འབྲས་དེ་བསྒོམས་པས། བདེ་བ་ཆེན་པོ་མི་བཟོད་པ་བྱུང་ན། མེ་འབར་ལ་ཁད་འབར་ལ་ཁད། དེའུ་འབར་དེའུ་འབར་དུ་བསྒོམ་མོ། །དེས་ཀྱང་མ་ཐུབ་པར་བདེ་བ་ཆེན་གྲགས་ནས་ཐིག་ལེ་འཆོར་ལ་ཁད་པ་བྱུང་ན། མེ་དེ་འབར་བས་རྩེ་མོ་ལྟེ་བར་ཉུག་ཉུག་བྱུང་བ་བསྒོམས་པས་ཐུབ་བོ། །ཐིག་ལེ་མ་ཤོར་བར་ཐུབ་པས་ཡོན་ཏན་གྱི་ཚོགས་དཔག་ཏུ་མེད་པ་བསྐྱེད་དོ། །ཐིག་ལེ་ཤོར་ལ་ཁད་མ་བྱུང་ན་འདི་བྱར་མི་བཏུབ་པས་གཏན་མི་བྱའོ། །ཡང་རིན་པོ་ཆེའི་ཞལ་ནས། ཐབས་ལམ་གྱི་གནད་ཟབ་མོ་འདི་གསང་དགོས། ཁྲིད་འདི་ན་ནིང་ཕྱིས་གཟོད་ལས་མ་བྱས། ང་ཕྱག་རྒྱ་ཆེན་པོ་པར་གྲགས་པ་ཡིན། དེ་ནས་ཐབས་ལམ་གྱི་མྱོང་བ་ཅན་མང་པོ་བྱུང༌། མན་ངག་མེད་པར་ཐབས་ལམ་གྱི་ཁྲིད་བྱས་པས་སྨྱོན་པ་ལ་སོགས་པ་སྐྱོན་འོང་གསུང༌། དེ་ལ་སྔར་གྱི་མེ་འབྲས་དེ་བསྒོམས་པས་བདེ་བ་ཆེན་པོ་སྐྱེས་ནས། བདེ་བ་མི་བཟོད་པ་བྱུང་ནས་ཐིག་ལེ་འཆོར་བ་འདྲ་ན།

མེ་འབར་ལ་ཁད་པས་ཀྱང་བཟློག་ནས་འོང༌། སོར་གཅིག་གིས་ཀྱང་བཟློག་ནས་འོང། སོར་གསུམ་དང༌། སོར་བཞི་ལ་སོགས་པ་ཅི་རིགས་པས་བཟློག་ནས་འོང༌། དེས་མ་བཟློག་ན་མེ་ལྟེ་བ་མན་ཆོད་ཀྱིས་བཟློག དེས་ན་ཐིག་ལེ་མ་ཤོར་བར་རྫོགས་པའི་དུས་སུ། ངོ་བོ་བདེ་བ། རང་བཞིན་སྟོང་པ། རྣམ་པ་མི་རྟོག་པར་འོང༌། དེ་ཀ་ལྷན་ཅིག་སྐྱེས་པའི་བདེ་བ་ཟེར་བ་ཡིན། དེ་ནས་ཡང་བདེ་བ་ཆེ་དྲགས་ནས། མི་བཟོད་པ་བྱུང་ནས་འཆོར་བར་འདུག་ན། ཡང་མེ་དེ་དབུ་མའི་ནང་དུ་ཡར་བྱུང་སྙིང་གང་ཙམ་དུ་སླེབ་པར་བསམ། དེས་དེད་ནས་བཟློགས་སྟེ་འཆོར་མི་སྲིད། འདི་མ་ཐུབ་ན་ཡོན་ཏན་གཅིག་ཀྱང་མི་སྐྱེ་བར་སྐྱོན་མཐའ་དག་ཏུ་འགྱུར། ཐིག་ལེ་འཆོར་བའམ་བདེ་བ་སྐྱེས་ཏེ་མ་ཚུགས་པ་མིན་པ་མེ་འབར་བ་བསྒོམས་ན་སྨྱོ་སྐྱོན་མང་པོ་འོང༌། དེ་ནས་ཡང་མེ་དེ་མགྲིན་པ་ན་ཡར་རད་ཙམ་ཞིག་སྒོམ། དེ་ཡང་ཡུན་རིང་པོ་སྒོམ་བཏུབ། རད་ཙམ་རེ་ལྟ་བ་ཡིན། དེ་ནས་ཡང་མེ་སྤྱི་བོར་རད་ཙམ་ཞིག་ལྟ་བ་ཡིན་ཏེ། དེ་ཡང་ཚངས་པའི་བུ་ག་དེ་ཀྵ་ཡིག་མགོ་ཐུར་དུ་བསྟན་པས་བཀག་ནས་རང་བཞིན་གྱིས་ཡོད་པ་ཡིན་ཏེ་སྒོམ་མི་དགོས། དེའི་འོག་ཀླད་རྒྱའི་འོག་རྩ་དབུ་མའི་མགོ་ཧཾ་དཀར་པོ་བྱང་ཆུབ་སེམས་ཀྱི་རང་བཞིན་མགོ་ཐུར་དུ་བའི་ནུ་སོར་བཞིན་དུ་བསྟན་ནས་ཡོད། དེ་རྒྱུའི་དུས་ཀྱི་བྱང་ཆུབ་ཀྱི་སེམས་དཀར་པོ་དེ་ཡིན། མ་ལས་ཐོབ་པའི་དམར་པོའི་ཆ་དེ་ལྟེ་བའི་འོག་གི་མེ་དེ་ཡིན། དེ་ནས་ཡང་མ་གི་རང་དུ་བསྒོམས་པའི་དུས་གནད་གཅིག མེ་དེ་འབར་བས་ཡར་དབུ་མའི་ནང་ན་ཡར་བྱུང༌། ཡ་གིའི་ཧཾ་ལ་རེག་རེག་སོང་བས་ཧཾ་ལས་བྱང་ཆུབ་ཀྱི་སེམས་དཀར་ཕྲ་ལ་ལ་བབས་པས། མེ་དེ་མར་ལ་དམར་ཧྲིལ་ལེར་དེད་ལ་མགྲིན་པར་གཉིས་པོ་སྤྲད་ལ་དེ་ཁོ་ན་བཞིན་བསྒོམ་མོ། །ཡང་སྙིང་གར་སྔར་བཞིན་ཕབ་ལ་དེར་བསྒོམ། དུས་གནད་ཏིང་ངེ་འཛིན་སྐྱེས་པ་དང༌། ཡར་མར་འཁོར་ལོ་བཞི་ལ་རིམ་གྱིས་ཕབ་ལ། མ་གིར་སོར་བཞི་འབར་ཏེ་ཡས་མར་བྱང་ཆུབ་ཀྱི་སེམས་དཀར་ན་ར་ར་རྒྱུན་མི་འཆད་པར་འབབ་པ་དང༌།

མེ་ལྕེ་གཉིས་སྤྲད་ལ་བསྒོམ་མོ།། ༈ །།བླ་མ་རིན་པོ་ཆེ་ལ་ཕྱག་འཚལ་ལོ། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས། ལྟེ་བར་གཏུམ་མོ་འབར་བ་ཡིས། དེ་བཞིན་གཤེགས་པ་ལྔ་བསྲེགས་ཤིང༌། །སྤྱན་ལ་སོགས་པ་ཡང་བསྲེགས་ནས། །བསྲེགས་པས་རི་བོང་ཅན་ཧཾ་འཛག །ཅེས་པས། ལྟེ་བར་གཏུམ་མོ་འབར་བ་ཡིས། བྱ་བ་སེམས་ཅན་ཐམས་ཅད་རང་བཞིན་གྱིས་ལྟེ་བ་ན་གཏུམ་མོའི་མེ་

མའི་ཐིག་ལེ་མ་ཉམས་ན་མེའི་རང་བཞིན་དུ་ གནས་པ་ཡིན། དེ་ལྟར་བབས་ཀྱིས་གནས་པ་ཡིན། རིན་པོ་ཆེའི་ཞལ་སྔ་ནས་ངས་དེ་ཁོ་ན་བཞིན་དུ་རྟོགས་པ་ཡིན་གསུང༌། འབར་བ་ བྱ་བ་རྐྱེན་གང་ཡང་རུང་བ་ལ་བརྟེན་ནས་བདེ་བ་བསྐྱེད་པ་ལ་ཟེར་ དེས་དུས་གནད་ ཐབས་དང་ཤེས་རབ་ཀྱི་རྫས་སམ་ཡུལ་བུད་མེད་ལྟ་བུ་ལ་བརྟེན་ནས་ཆགས་པ་དྲག་པོ་སྐྱེས་ཤིང་བདེ་བ་དྲག་པོ་སྐྱེས་པས་གཏུམ་མོའི་མེ་དེ་རང་བཞིན་གྱིས་འབར་ནས་འོང་བའོ། །སྙིང་ཁ་ན་བྷྲཱུཾ་ཨཱཾ་ཛཱིཾ་ཁཾ་ཧཱུཾ་ཉོན་མོངས་པ་ལྔའི་ས་བོན་བསྲེགས། དེ་ནས་རིམ་གྱིས་མགྲིན་པ་ན་པཾ་ལཾ་ཏཾ་མཱཾ་མུཾ་ལ་སོགས་པ་ན་བཟའ་དཀར་མོ་ལ་སོགས་པའི་ས་བོན་བསྲེགས་ནས། སྤྱི་བོ་ནས་ཧཾ་ལས་བྱང་ཆུབ་ཀྱི་སེམས་བབ་སྟེ། ཐིག་ལེ་རྡོག་མ་བཅུ་དྲུག་མགྲིན་པར་བབ། བཅུ་དྲུག་ཕྱེད་ཕྱེད་ཐིག་ལེ་ཅན། ཞེས་བྱ་བ་སྟེ། མགྲིན་པར་བཅུ་དྲུག་གི་ཕྱེད་བརྒྱད་ལུས་ཀྱི་བཅུད་ལ་ཕར་ཐིམ་ནས་སྟོབས་དང་མདངས་དང༌། བཀྲག་དང་ཁ་དོག་ལ་སོགས་པའི་གཟུགས་བསྐྱེད་པ་ལ་ཐིམ། ཕྱེད་པོ་མར་སྙིང་གར་བབ་པས། དེར་ཡང་ཕྱེད་བཞི་ལུས་ལ་སྔར་བཞིན་ཐིམ། བཞི་ལྟེ་བར་མར་བབ། དེ་ཡང་ཕྱེད་གཉིས་སྔར་བཞིན་ལུས་ལ་ཐིམ། གཉིས་ཕྱིར་མི་བུད་མི་སྲིད་དེ།ཉའམ། སྟོང་ལ་ཅིས་ཀྱང་བུད་དོ། །དེ་སུམ་ཆོས་ཀྱི་མན་ངག་བཞིན་གནད་དུ་བསྣུན་པས། ཟླ་བ་གཅིག་དང༌། གཉིས་དང༌། གསུམ་ལ་སོགས་པ་ཐུབ། གཞན་གང་གིས་ཀྱང་མི་ཐུབ། དེ་རྒྱུན་ཇེ་རིང་ལ་ཆོད་ནས་འོང་གསུང༌། འདི་ལྟར་ལུས་གནད་སྔར་སྙན་དུ་གསོལ་བའི་འཁྲུལ་འཁོར་དེ་ཡིན་ནོ། །ཡུལ་གནད་ཤིན་ཏུ་དམའ་བར་སྐུ་བསྲིང༌། དབང་ཆེན་གསེར་གྱི་ས་གཞི་ལ་ཐུག་པར་མར་བསྒོམ་པའི་ལྟེ་བའི་འོག་དེར་རྩ་གསུམ་འཁོར་ལོ་བཞི་ལ་སོགས་པ་ལུས་དངོས་པོའི་གནས་ལུགས་སོ། །ཡུལ་གྱི་གནད་འདི། བླ་མ་བརྒྱུད་པ་གོང་མ་རྣམས་ཤིན་ཏུ་སྦེད་ཅིང་གསང་བར་འདུག་གོ། །འདི་མ་ཤེས་ན་སྒོམ་སྐད་ཅིག་ཀྱང་མི་ཤེས་སོ། །དེ་འདི་ལྟར་ཡང་མ་གི་གཏུམ་མོའི་མེས་བྱང་ཆུབ་ཀྱི་སེམས་ཕབ་ནས།

དེ་གཉིས་སྤྲད་ནས་བསྒོམ་པ་དེ་སྙོམས་འཇུག་ཡིན། དེ་ལྟར་ཡང་སངས་རྒྱས་རྣམས་ཀྱི་གནད་ཉི་མའི་དཀྱིལ་འཁོར་དེ། མའི་བྱང་ཆུབ་ཀྱི་སེམས་དེ་མི་འཕོ་བའི་བརྡ་ཡིན། སྤྱི་གཙུག་གི་ནོར་བུ་དེ། ཕའི་བྱང་ཆུབ་ཀྱི་སེམས་མི་འཆུག་གསུང༌། དེ་ལྟར་ཕ་མའི་བབས་དེ་སྒོམ་མ་ཤེས་ན། བདེ་བ་སྐྱེར་མི་བཏུབ་བོ། །བདེ་བའི་ཤུགས་དེས། ཐིག་ལེ་ཉམས་ན་ཡོན་ཏན་གཅིག་ཀྱང་མི་སྐྱེ་ཏེ། ཉམས་པ་འདྲ་ན་མེ་སོར་གཅིག་དང༌། སོར་གཉིས་དང། སོར་གསུམ་ནས་རིམ་གྱིས་འཁོར་ལོ་བཞི་ན་ཡར་འབར་བས་དེད་པ་དེ་རང་གིས་བཟློག་པ་ཡིན་ཏེ། གཞན་ཐབས་བྱར་མི་གཏུབ། དེར་བདེ་སྟོང་གི་ཏིང་ངེ་འཛིན་སྐྱེས་པའི་དུས་སུ། རྗེ་བཙུན་རྡོ་རྗེ་རྣལ་འབྱོར་མའི་ཞལ་མཐོང༌། འདི་རྗེ་བཙུན་མའི་སྲོག་གི་སྙིང་པོ་ཡིན་གྱི། ཐམས་ཅད་ཀྱི་ཡང་སྲོག་ཡིན་པས། ཕྱག་རྒྱ་ཆེན་པོ་ངོ་སྤྲད་ནས་འོང། གཏུམ་མོ་བསྒོམས་པས། ལྷའི་སྐུ་མཐོང་བ་ཅི་ཡིན་སྙམ་ན། གཏུམ་མོ་དེ་རང་རྣལ་འབྱོར་མ་ཡིན། དེས་མི་ཚད་སངས་རྒྱས་སྤྱན་མ་ལ་སོགས་པའི་ཡུམ་དང༌། སངས་རྒྱས་ཐམས་ཅད་ཀྱི་ཞལ་མཐོང༌། རྗེ་བཙུན་མི་ལ་ ཡུལ་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་དུ་མཁའ་འགྲོ་མའི་ཚོགས་དཔོན་བྱེད་པ་དང༌། བཀྲ་ཤིས་ཚེ་རིང་མས་ཕྱག་རྒྱ་བྱས་པ་དང༌། སྙ་ནམ་ན་བཞུགས་པའི་དུསསུ་སྔགས་པས་དགྲ་ལ་བསེན་མོ་རྦད་པས། སྔོན་ལ་རྗེ་བཙུན་ལ་བྱེད་དུ་བྱུང་སྟེ། འབྲས་ཕུལ་བས། རྗེ་བཙུན་གྱིས་ཕྱག་ཏུ་གཡུ་ཆུང་ཞིག་ཏུ་སོང༌། ས་ལ་བོ་བས་བོ་དེ་ཙེར་ ཕྲེང་བའི་རྒྱུ་རུང་བ་ཤིང་འབྲས་ཞིག་གི་མིང་ སོང་སྟེ། དོན་དེ་རྣམས་ཐམས་ཅད་ཀྱང་རྣལ་འབྱོར་མ་ཡིན་ཏེ། ཇི་སྙེད་རྡོ་རྗེ་མཁའ་འགྲོ་མ། །ཀུན་ཏུ་རྟོག་པའི་འཆིང་གཅོད་ཅིང༌། །འཇིག་རྟེན་བྱ་བ་རབ་འཇུག་པའི། །དེ་སྙེད་རྣམས་ལ་ཕྱག་འཚལ་ལོ། །ཅེས་སོ། །དེ་ཙམ་ན་རྗེ་བཙུན་རྡོ་རྗེ་རྣལ་འབྱོར་མ་དང་ཞལ་སྦྱོར་དུ་གྱུར། འབྲལ་བ་མེད་པར་བདེ་སྟོང་གི་ཏིང་ངེ་འཛིན་རྒྱུན་མི་འཆད།

སྐུ་ལ་གཉིས་སུ་མེད་པར་འཁྲིལ། ཟག་པ་མེད་པའི་བདེ་བ་སྐད་ཅིག་ཀྱང་མི་འབྲལ། ཕྱག་རྒྱ་རྡོ་རྗེ་རྣལ་འབྱོར་མར་སོང་ཙམ་ན། རང་བཅོམ་ལྡན་འདས་སུ་འགྲོ་བ་ལས་འོས་མེད། དོན་གྱི་རང་རྡོ་རྗེ་འཆང་ཡིན། འཇིག་རྟེན་པ་རྣམས་དང་མི་མཐུན། ཕྱག་རྒྱ་ནི་རྗེ་བཙུན་མར་སོང༌། འཁོར་དང་བཅས་པ་མཁའ་སྤྱོད་དུ་འགྲོ་བར་ནུས། རྒྱལ་པོ་ཨིནྡྲ་བོ་དྷིས་ཨུ་རྒྱན་སྟོང་པར་མཁའ་སྤྱོད་དུ་སོང་བའི་རྩ་བ་ཡང་དེ་ཡིན། གནད་དེ་གཤའ་མར་བསྒོམས་ན་ཡུན་རིང་པོ་མི་དགོས། སྔ་དྲོ་རེས་འགྱུར་ནས་འོང་བར་འདུག་གསུང༌། གོང་དུ་སྙན་དུ་གསོལ་བའི་གནད་དེ་ལ་གྲང་བ་ཆེ་ན། མེ་འབྲས་སམ་འབར་ལ་ཁད་དུ་བསྒོམས་པས་དྲོད་ཆེན་་པོ་ཆིལ་གྱི་འོང༌། ཚད་པ་ཆེ་ནས་ཚ་རམ་རམ་དུ་སོང་ནས་མི་ཚུགས་པ་བྱུང་ན་ཐིག་ལེ་དངུལ་ཆུའི་རྡོག་མ་འདྲ་བ་ཤིན་ཏུ་བསིལ་བ། ཆབ་རོམ་མམ། ག་བུར་འདྲ་བ་བསྒོམས་ཏེ། ལར་འདི་བྱར་མི་བཏུབ། གོས་སྲབ་དུ་བགོ། བྱིང་རྒོད་ཆེ་ན། ཨ་དམར་པོ་ལ་ཤེས་པ་གཏད་ལ་སྒོམ༌། བདེ་བ་ཆེ་བར་འདོད་ན། མེ་སོར་བཞི་ཙམ་དང་འབར་འཛག་ཏུ་བསྒོམ། ཤིན་ཏུ་བདེ་བ་ཆེ་བར་འདོད་ནས་སྔོ་བདེ་བ་མྱོང་བའི་ཕྱག་རྒྱ་མའམ། རྗེ་བཙུན་མ་བསྒོམས་པས་བདེ་བ་ཆེན་པོ་སྐྱེ། ཕྱག་རྒྱ་ཆེན་པོ་རྟོགས་པར་འདོད་ན། གནས་དེར་དམིགས་པ་གཏད་ལ་ཕྱག་རྒྱ་ཆེན་པོ་བསྒོམས་ཏེ། ཁ་ལྟ་རྐྱང་པ་འདི་ན། རྩའི་ནང་ན་ཕྱག་རྒྱ་ཆེན་པོ་མེད་ཀྱིས། ཅང་མི་ཕན། འདི་ན་གནད་ཆེན་པོ་ཡོད་པ་ཡིན་ནོ། མཐོས་གཅིག་དམས་གཅིག་གི་བར་ཆོད་ཆེན་པོ་བྱུང་ན། བླ་མ་དམ་པ་བསྒོམ། དེ་བདུན་གང་བསྒོམ་ཡང༌། གནད་ལྟེ་བའི་འོག་གཅིག་པུ་ཡིན་ནོ། །རྗེ་བཙུན་མི་ལའི་ཞལ་ནས། གནད་དུ་མ་སོང་སེམས་འཛིན་དཀའ། །གསུངས་པས། ལས་གང་མཐུན་པ་བལྟས་ལ། གང་དང་ ཏིང་ངེ་འཛིན་གང་གིས་བསྐྱེད་པ་དེ་ལས་མཐུན་པ་ཡིན་ མཐུན་པ་དེ་གནད་དུ་བསྣུན་ནོ། །རྩ་སྦོམ་པ་ཟངས་དུང་ཙམ་དང༌། ཕྲ་བ་རྟ་རྔ་བརྒྱར་གསེས་པ་ཙམ་ཡང་ཡིད་གང་ལ་འཇུག་ངེས་པ་མེད་པ་ཡིན།

ཁ་དོག་ཀྱང་དེ་དང་འདྲའོ། །གནད་ཆེ་དག་ལ། སྐུ་དབང་ཆེན་གསེར་གྱི་ས་གཞི་ལ་བསྲིངས་ནས། དམིགས་པ་ལྟེ་བའི་འོག་ཏུ་སྒོམ་པ་འདི་མ་ཤེས་ན། གཏུམ་མོ་དར་གཅིག་ཀྱང་སྒོམ་དུ་མི་བཏུབ་སྟེ། རྗེ་བཙུན་ཞ་མ་ལྷ་རྗེ་ལ་རྫུ་འཕྲུལ་དུ་མ་དང་ལྡན་ཟེར་ཡང༌། ཕྱིས་ཀྱི་དུས་སུ་འཁུམས་ནས་གོང་མོར་སོང༌། དེ་འདག་ཅར་དམ་པོ་བྱས་ནས་མི་དང་མི་འཕྲད་པ་ལ། ཉེ་གནས་ན་རེ། ལྷ་རྗེ་ཉི་མ་ལ་སྤྱན་དྲངས་ངམ་ཟེར་གྱིན་འདུག་པས། རུང་ཟེར་ནས་པང་པས་འདེགས་ཀྱིན་འདུག་ལོ། དེ་ཡང་དུས་གནད་བདེ་བ་སྐྱེས་པས། ཐིག་ལེ་མར་ཉམས་པ་ལ་དེ་ལས་ལུས་མར་བསྲིང་བའི་གདམས་ངག་འདི་མེད་པར། ཡར་བཟློག་པའི་སྦྱོར་བ་བྱས་པས། ཡ་གིར་བཟློགས་པ་དང༌། ཤེས་པ་མི་དགའ་ཏིང་ངེ་སོང་ནས། སྨྱོ་བ་དང༌། འབོག་པ་དང་མཛེ་དང༌། ཞོ་བ་དང༌། འཁུམས་ནས་འགྲོ། འདི་མ་གཏོགས་པ་གཞན་གང་གིས་ཀྱང་ཕན་པ་མེད་དོ། །སློབ་མ་བཤའ་མ་མ་ཡིན་པ་ལ་བཀའ་རྒྱས་བཏབ། ཤིན་ཏུ་ཟབ་པའི་ཆོས་རྫོགས་སོ། །འདིའི་འཕྲོས་ལ། དབང་དུས་ཀྱི་བདེ་བ་བསྐྱངས་པ་ལས། འབྱམས་པའི་གེགས། འཁོར་ལོ་བཞི་གཉིས་ལ་བརྟེན་པ་ཡིན་ཟེར། འོད་གསལ་བའི་སྒོ། སྟེང་ཕག་ཞལ་དམར་པོ་གྱེན་དུ་ལྟ་བའི་རྣའི་ཐད་ཀར་གཡུང་དྲུང་རིས་འཁོར་བ་ལ་དམིགས་པ་གཏད་པ་ཟབ་པར་འདོད་དེ་གེགས་སེལ་ཡང་སྟེང་སྐྱོན་འབྱུང་བས། བསྲིང་བའི་མན་ངག་གོ། །། ༨༤༦༽ ༄། །བསྲེ་བའི་ཞལ་གདམས་རྣམ་རྟོག་གི་རླུང་གནད་དུ་བསྣུན་པའི་མན་ངག།། ན་མོ་གུ་རུ། ཐེག་པ་ཆེན་པོ་གསང་སྔགས་ཀྱི་བརྗོད་བྱ་རྩ་རླུང་ཐིག་ལེ་གསུམ་ལས། དེ་རེ་རེ་ལའང་ཐུན་མོང་བ་དང༌། ཐུན་མོང་མ་ཡིན་པ་གཉིས་གཉིས་ལས། ཐུན་མོང་ནི་སྤྱི་དང་མཐུན་ལ། ཐུན་མོང་མ་ཡིན་པའི་གནད་ནི། ཆོས་ཀྱི་རྗེས་ཐུགས་སུ་ཆུད་པའོ། །འོ་ན་འདི་གསང་སྔགས་ཀྱི་རྒྱུད་སྡེ་རྣམས་ནས་མ་གསུངས། གྲུབ་ཐོབ་གོང་མ་རྣམ་ཀྱིས་ཐུགས་ཉམས་སུ་མ་བཞེས་པ་ཞིག་ཡིན་ནམ་སྙམ་ན་དེ་མ་ཡིན་ཏེ། བཅོམ་ལྡན་འདས་རྡོ་རྗེ་འཆང་ཆེན་པོས་རྒྱུད་དཀྲུགས།

ལུང་གཅུས། མན་ངག་གབ་སྟེ། སྒོམ་བྱུང་གི་ཤེས་རབ་ཀྱིས་རྟོགས་པར་བྱ་བའི་ཕྱིར། གཏེར་དུ་སྦས་པ་ལ། ཆོས་རྗེ་རིན་པོ་ཆེས་རྟོགས་ཤིང་མངོན་དུ་གྱུར་པའོ། །དེའང་ཆོས་རྗེ་ཨེ་ཆུང་ན་བཞུགས་པའི་དུས་སུ། བསྙུན་ནད་དྲག་པོ་བྱུང་བ་ལ། ལྔ་ལྡན་ལ་གནད་དུ་བསྣུན་ཞིང་ཐུགས་རྗེ་ཆེན་པོ་ལ་རྒྱུན་བསྲིངས་པས། བསྙུན་ནད་ཕན་པ་དང༌། ཐུགས་དམ་གྱི་ལྷ་མང་པོ་ཞལ་གཟིགས། ཁྱད་པར་དུ་ཧེ་རུ་ཀ་སེར་པོ་མདའ་གཞུ་བསྣམས་པ་ཞིག་མདུན་གྱི་ནམ་མཁར་བྱོན་ནས། ཐུགས་ཀར་མདའ་ཞིག་རྒྱབ་པ་དང༌། ཕྱི་ནང་གསང་གསུམ་གྱི་རྒྱུ་འབྲས་ཀྱི་རྟེན་འབྲེལ་ལ་སོགས་པ་ཐམས་ཅད་མ་འདྲེས་པར་ཐུགས་སུ་ཆུད་པ་ཡིན་གསུངས་ཏེ། ཞལ་མངའ་ནས། ཞག་གསུམ་དྲོས་བཞིའི་ནངས་པར་ན། །མི་ཁོ་བོའི་ལས་ངན་རང་སར་དག །སྒོམ་འོད་གསལ་མཉམ་ཉིད་ཆེན་པོ་ལ། །མཉམ་རྗེས་གཉིས་ཀྱི་འཛིན་པ་དག །ཟབ་མོ་སྔགས་ཀྱི་གཏེར་ཁ་བྱེ། །ལས་རྒྱུ་འབྲས་ཀྱི་རྟེན་འབྲེལ་ཚན་ཅིག་གོ། །ཁོ་བོ་རྣལ་འབྱོར་གྱི་དབང་ཕྱུག་ཡིན་ནམ་སྙམ། །ཞེས་གསུངས། དེ་ལ་ཐུན་མོང་མ་ཡིན་པའི་གནད་ནི། གཡས་པ། གཡོན་པ། དབུ་མ་གསུམ་མོ། །གཡས་པ་ནི་མགྲིན་པ། སྤྱི་གཙུག སྨིན་མཚམས་གསུམ། གཡོན་པ་ནི་རྡོ་རྗེའི་རྩེ་མོ། ལྟེ་བ། གསང་གནས་གསུམ། དབུ་མ་ནི་སྙིང་ཁའི་རྩ་གསུམ་མོ། །དེ་དག་རེ་རེ་ལའང༌། ཡང་སྙིགས་མ། དྭངས་མ། ཤིན་ཏུ་དྭངས་མ་སྟེ་གསུམ་གསུམ་མོ། །དེ་ལ་དང་པོ་གཡོན་པའི་སྙིགས་མའི་གནས་ནི། གསང་བ་རྡོ་རྗེ་རྩེ་མོར་ཏེ། དེར་རླུང་སེམས་འདུས་ན་འདོད་ཆགས་ཀྱི་རྟོག་པ་རང་ཁ་མ་སྐྱེ་བས་སོ། །དྭངས་མའི་གནས་ལྟེ་བ་སྤྲུལ་པའི་འཁོར་ལོ་སྟེ། དེར་རླུང་སེམས་འདུས་ན་བདེ་བའི་ཏིང་ངེ་འཛིན་སྐྱེ་བས་སོ། །ཤིན་ཏུ་དྭངས་མའི་གནས་ནི། གསང་གནས་བདེ་སྐྱོང་གི་འཁོར་ལོ་ཏེ། དེར་རླུང་སེམས་འདུས་ན་བདེ་སྟོང་གཉིས་སུ་མེད་པའི་ཏིང་ངེ་འཛིན་སྐྱེ་བར་བྱེད་དེ། རྩ་དབུ་མའི་མར་སྣ་གསང་གནས་བདེ་སྐྱོང་གི་འཁོར་ལོ་རྩ་འདབ་སུམ་ཅུ་སོ་གཉིས་ཀྱི་དབུས་ན།

རྩ་ཡིག་བཾ་གྱི་རྣམ་པར་གནས། དེའི་ནང་ན་མ་ལས་ཐོབ་པའི་ཐིག་ལེ་དམར་པོ་ཨ་ཐུང་གི་ཚུལ་དུ་གནས། དེའི་མཐའ་མ་ན་ཕར་ཀཱ་ལི་དམར་པོ་བཞི་བཅུས་བསྐོར་ནས་གནས། དེར་རླུང་སེམས་འདུས་པ་བདེ་སྟོང་ལྷན་ཅིག་སྐྱེས་པའི་ཡེ་ཤེས་སྐྱེ་བ་ལ་ཚེགས་མེད་པས། ཤིན་ཏུ་དྭངས་མའི་གནས་ཞེས་བྱའོ། །དེ་འཆི་བའི་དུས་མིན་པ་མི་འགྱུར་བས་མི་ཤིགས་པའི་འཁོར་ལོ་ཞེས་བྱའོ། །ཡི་གེ་བཾ་རྩའི་དྭངས་མ། ཨ་དམར་པོ་ཐིག་ལེའི་དྭངས་མ། དེའི་ཐོག་ཏུ་རླུང་གི་དྭངས་མ་ཟིན་པས། སྤྱི་བོ་ནས་ཐིག་ལེ་དཀར་པོ་བབ་ནས། འཁོར་ལོ་བཞི་རིམ་གྱིས་རྒྱུད་དེ། དམར་པོའི་ཐོག་ཏུ་བབ་ནས། ཉི་ཟླ་གཉིས་ཐབས་ཤེས་ཀྱི་ཚུལ་དུ་འཕྲད་པས་བདེ་སྟོང་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པ་ལ་ཚེགས་མེད་པས། གནས་དེར་འདོད་ཆགས་དབང་དང་བསྲེ་བ་གལ་ཆེའོ། །གཉིས་པ་རྩ་གཡས་པ་ལའང་གསུམ། མགྲིན་པ་ལོངས་སྤྱོད་ཀྱི་འཁོར་ལོར་རླུང་སེམས་འདུས་ན། ཞེ་སྡང་གི་རྟོག་པ་རང་ག་མ་སྐྱེ་བ། སྙིགས་མའི་གནས་ཞེས་བྱའོ། །སྤྱི་བོ་བདེ་ཆེན་གྱི་འཁོར་ལོ་རླུང་སེམས་འདུས་ན། གསལ་བའི་ཉམས་སྐྱེ་བས་དྭངས་མའི་གནས་ཞེས་བྱའོ། །སྨིན་མཚམས་མི་ཤིགས་པའི་འཁོར་ལོར་རླུང་སེམས་འདུས་ན། གསལ་སྟོང་གཉིས་སུ་མེད་པའི་ཡེ་ཤེས་སྐྱེ་བས། ཤིན་ཏུ་དྭངས་མའི་གནས་ཞེས་བྱའོ། །སྨིན་མཚམས་མི་ཤིགས་པའི་འཁོར་ལོར་རྩ་འདབ་སུམ་ཅུ་སོ་གཉིས་ཀྱི་དབུས་ན། རྩ་ཆོས་འབྱུང་གྲུ་གསུམ་གྱི་དབྱིབས་སུ་གནས། དེའི་དབུས་ན་ཕ་ལས་ཐོབ་པའི་ཐིག་ལེ་ཡི་གེ་ཨ་དཀར་པོའི་ཚུལ་དུ་གནས་པ་ལ། ཨཱ་ལི་དཀར་པོ་ཉིས་འགྱུར་གྱིས་བསྐོར་ནས་གནས། ཐིག་ལེ་དེའང་འཆི་བའི་དུས་མིན་པ་མི་འགྱུར་བས་ན་མི་ཤིགས་པའི་འཁོར་ལོ་ཞེས་བྱའོ། །དེར་རླུང་སེམས་འདུས་པའི་དུས་སུ་གསལ་སྟོང་གཉིས་སུ་མེད་པའི་ཏིང་ངེ་འཛིན་སྐྱེ་བས། ཤིན་ཏུ་དྭངས་མའི་གནས་ཞེས་བྱའོ། །ཆོས་འབྱུང་གྲུ་གསུམ་རྩའི་དྭངས་མ། ཨ་དཀར་པོ་ཐིག་ལེའི་དྭངས་མ།

དེའི་ནང་དུ་རླུང་རྒྱུ་བ་རླུང་གི་དྭངས་མ། དྭངས་མ་གསུམ་ཚོགས་པའི་རྟེན་འབྲེལ་གྱིས། གསལ་སྟོང་གཉིས་སུ་མེད་པའི་ཏིང་ངེ་འཛིན་སྐྱེ་བ་ལ་ཚེགས་མེད་པས། གནས་དེར་ཞེ་སྡང་འཕོ་བ་དང་བསྲེ་བ་གལ་ཆེའོ། །རྩ་དབུ་མ་ལ་གསུམ། སྙིགས་མ་དང༌། དྭངས་མ་དང༌། ཤིན་དུ་དྭངས་མའོ། །དེའང་སྙིང་ག་ཆོས་ཀྱི་འཁོར་ལོའི་དབུས་ན་རྩ་ཐུང་ངུ་གསུམ་གཤིབས་ནས་ཡོད་པའི་གཡས་ཕྱོགས་སུ་རླུང་སེམས་འདུས་ན། གཏི་མུག་རང་ག་མ་སྐྱེ་བར་བྱེད་པས། སྙིགས་མའི་གནས་ཞེས་བྱའོ། །གཡོན་པར་རླུང་སེམས་འདུས་པས་མི་རྟོག་པའི་ཉམས་སྐྱེ་བས། དྭངས་མའི་གནས་ཞེས་བྱའོ། །དབུ་མར་རླུང་སེམས་འདུས་པས་རྣམ་པར་མི་རྟོག་པ་རིག་སྟོང་འཕོ་འགྱུར་མེད་པའི་ཏིང་ངེ་འཛིན་སྐྱེ་བར་བྱེད་དེ། དེ་ལ་དབུ་མའི་ཤིན་ཏུ་དྭངས་མའི་གནས་ནི། སྙིང་ག་ཆོས་ཀྱི་འཁོར་ལོའི་དབུས་ན། རང་གི་སེམས་ཀྱི་ངོ་བོའི་རྟེན་ཡི་གེ་ཧཱུྃ་མཐིང་ནག་ཅིག་གནས། དེའི་མཐའ་མ་ན་ཕར་ལ། ཨོཾཿ ཏྲཱཾཿ ཧྲཱིཿ ཨཱཿ མཱཾ། ལཱཾ། པཱཾ། ཏཱཾ། བརྒྱད་ཀྱིས་བསྐོར་ནས་གནས་བདུད་རྩིས་ལྔའི་དྭངས་མ་ཡབ་ཀྱི་ཡི་གེ་ལྔ། འབྱུང་བ་བཞིའི་དྭངས་མ་ཡུམ་གྱི་ཡི་གེ་བཞི། དྭངས་མ་དགུ་འདུས་པའི་ཡི་གེ་དེ་དག་གི་དབུས་ན། རླུང་དང༌། བྱང་སེམས་ཀྱི་དྭངས་མ་རྒྱུ་བས། འོད་གསལ་ཟིན་པ་ལ་ཚེགས་མེད་པས། གནས་དེར་གཏི་མུག་གཉིད་འོད་གསལ་དང་བསྲེ་བ་གལ་ཆེའོ། །སྤྱིར་རྩ་གཡས་པར་ཞེ་སྡང༌། གཡོན་པར་འདོད་ཆགས། དབུ་མར་གཏི་མུག་སྐྱེས་ལ། མགྲིན་པ་ཡན་ཆད་གྱི་གནས་སུ་རྟེན་འབྲེལ་འགྲིག་པས་ཐ་མལ་པའི་དུས་སུ་ཞེ་སྡང༌། ལམ་བསྒོམས་པའི་དུས་སུ་གསལ་བ་དང༌། གསལ་སྟོང་གི་ཏིང་ངེ་འཛིན་སྐྱེ་བས་གཡས་པར་ངེས་སོ། །ལྟེ་བ་མན་ཆད་ཀྱི་གནས་གསུམ་དུ་རྟེན་འབྲེལ་འགྲིག་པས། ཐ་མལ་གྱི་དུས་སུ་འདོད་ཆགས། ལམ་སྒོམ་པའི་དུས་སུ་བདེ་བ། བདེ་སྟོང་གསུམ་སྐྱེ་བས་གཡོན་པར་ངེས། སྙིང་གར་གཏི་མུག་མི་རྟོག རིག་སྟོང་འཕོ་འགྱུར་མེད་པའི་ཏིང་ངེ་འཛིན་སྐྱེ་བས་དབུ་མར་ངེས་པས།

རྩ་གསུམ་དུ་ངེས་པའི་རྒྱུ་མཚན་ནོ། །ད་རླུང་ལའང་ལུས་གཡོ་བར་བྱེད་པ་འབྱུང་བའི་རླུང་སྤྱི་དང་མཐུན་ལ། གཉིས་པ་སེམས་གཡོ་བར་བྱེད་པ་རྣམ་པར་རྟོག་པའི་རླུང་ནི། བླ་གཡེ་ལས་མང་སྐོལ་གྱི་དུང་བྱུང་བས། འགྲོ་བའི་རྟོག་པ་སྔོན་དུ་སོང་བས། ལུས་ཀྱིས་གོམ་པ་འདོར་བ་དེས་མཚོན་པའི་དཔེ་བྱས་ནས། བྱ་བ་བྱེད་པ་ཐམས་ཅད་རླུང་དུ་ངོ་སྤྲོད་པར་གདའ། གསུམ་པ་རླུང་སེམས་གཉིས་མེད་ནི། རྣམ་པར་རྟོག་པའི་རླུང༌། འབྱུང་བའི་རླུང་གི་ཐོག་ཏུ་ངོ་སྤྲོད་པ་མིག་གི་དབང་པོ་ལས་ཤེས། འབྱུང་བའི་རླུང་རྣམ་རྟོག་གི་རླུང་གི་ཐོག་ཏུ་ངོ་སྤྲོད་པ་གཏུམ་མོའི་དམིགས་པ་ལས་ཤེས་སོ། །མདོར་ན། རླུང་ཞེས་བྱ་ལས་ལས་ཀུན་བྱེད། །ཅེས་པས། རླུང་གིས་ལས་བྱེད་པ་མ་ཡིན་ཏེ། ལས་དེ་རང་རླུང་ཡིན་གསུང༌། ཡང་རྩ་རླུང་གི་ཁ་པོ་ཆེ་བ་ཀུན། །རླུང་སེམས་གཉིས་མེད་མཁྱེན་ལགས་སམ། །ཞེས་གསུངས་སོ། གསུམ་པ་ཐིག་ལེ་ལ་གཉིས། རྟེན་ཐིག་ལེ་དང༌། བརྟེན་པ་ཐིག་ལེའོ། །རྟེན་ཐིག་ལེ་དཀར་དམར་སྤྱི་དང་མཐུན་ལ། བརྟེན་པ་ཐིག་ལེ་ནི། ཆགས་པའི་སྟོབས་དྲག་པོ་ཐོལ་གྱིས་སྐྱེས་པ་དེ་ཉིད་དོ། །འདི་ལའང་གཉིས་ཏེ། ཡོན་ཏན་སྐྱེད་པའི་ཐིག་ལེ་དང༌། སྐྱོན་བསྐྱེད་པའི་ཐིག་ལེའོ། །དང་པོ་ནི། ཇི་ལྟར་སྐྱེས་པའི་རྟོག་པ་དེ་ཉིད་ཀྱི་ཐོག་ཏུ་སྐད་ཅིག་ཀྱང་མ་ཡེངས་པར་བསལ་གཞག་མེད་པར་མཉམ་པར་བཞག་པས། འཁོར་འདས་ཀྱི་ཡོན་ཏན་ཐམས་ཅད་འདི་གཅིག་པུ་ལས་འབྱུང་བ་ཡིན་གསུང༌། གཉིས་པ་ནི། ཡུལ་གྱི་རྗེས་སུ་ཤེས་པ་ཕྱིར་འབྲེངས་པའམ། རྣམ་པར་རྟོག་པ་ཁ་རྒྱུད་པས་གནས་སྐབས་དང་མཐར་ཐུག་གི་ཉེས་སྐྱོན་མཐའ་དག་སྐྱེ་བའོ། །མདོར་བསྡུས་ན་རྩའི་སྙིགས་མ་གཏི་མུག་སྟེ། འབྲས་བུ་བྱོལ་སོང་དུ་སྐྱེ་བའོ། །རླུང་གི་སྙིགས་མ་ཞེ་སྡང་སྟེ་འབྲས་བུ་དམྱལ་བར་སྐྱེའོ། །ཐིག་ལེའི་སྙིགས་མ་འདོད་ཆགས་ཏེ། འབྲས་བུ་ཡི་དྭགས་སུ་སྐྱེ་བའོ། །རྩའི་དྭངས་མ་མི་རྟོག་པ་སྟེ་གཟུགས་མེད་ཀྱི་ལྷའོ། །རླུང་གི་དྭངས་མ་གསལ་བ་སྟེ།

གཟུགས་ཁམས་ཀྱི་ལྷའོ། །ཐིག་ལེའི་དྭངས་མ་བདེ་བ་སྟེ། འདོད་ཁམས་ཀྱི་ལྷའོ། །རྩའི་ཤིན་ཏུ་དྭངས་མ་རྣམ་པར་མི་རྟོག་པའི་ཡེ་ཤེས་ཏེ། ཆོས་ཀྱི་སྐུའོ། །རླུང་གི་ཤིན་ཏུ་དྭངས་མ་གསལ་སྟོང་གི་ཏིང་ངེ་འཛིན་ཏེ། ལོངས་སྤྱོད་རྫོགས་པའི་སྐུའོ། །ཐིག་ལེའི་ཤིན་ཏུ་དྭངས་མ་བདེ་སྟོང་གི་ཏིང་ངེ་འཛིན་ཏེ། འབྲས་བུ་སྤྲུལ་པའི་སྐུའོ། །ཐབས་ལམ་བསྒོམས་པའི་ཕྱི་རོལ་གྱི་ཡུལ་ལ་སོགས་པ་ལ་བརྟེན་ནས། ནང་དུ་དྭངས་མའི་ཏིང་ངེ་འཛིན་ལ་མཉམ་པར་བཞག་པས། འཁོར་འདས་ཀྱི་བདེ་སྐྱིད་ཐམས་ཅད་འདི་གཅིག་པུ་ལས་འབྱུང་བ་ཡིན་གསུང༌། དེའང་ཡིད་བཞིན་གྱི་ནོར་བུ་རིན་པོ་ཆེ་ལ་གསོལ་བ་བཏབ་ན་དགོས་འདོད་འབྱུང་བ་བཞིན་དུ། འདིར་ཡང་ཏིང་ངེ་འཛིན་དེའི་ངང་ནས། བཟང་ངན་གྱི་རྣམ་པར་རྟོག་པ་གང་སྐྱེས་ཀྱང༌། ལག་རྗེས་འཕྲལ་ལ་འབྱུང་བ་ལགས་ཏེ། ངན་རྟོག་ཞེ་སྡང་ལྟ་བུས་བར་གཅད་ན་འཁྲུག་རྩོད། འདོད་ཆགས་ཁ་རྒྱུད་ན་བསྐུར་པ་ལ་སོགས་པ་འབྱུང་བ་དང༌། གཞན་ཡང་གཏི་མུག་དང། ང་རྒྱལ་ཕྲག་དོག་ལ་སོགས་པ་གང་གིས་བར་བཅད་ཀྱང༌། སོ་སོའི་ལག་རྗེས་སམ་བྱེད་ལས་མ་འདྲེས་པར་འབྱུང་ཞིང། ཉེས་སྐྱོན་མཐའ་དག་བསྐྱེད་པར་བྱེད་དོ། །བཟང་རྟོག་གི་དབང་དུ་བྱས་ནའང༌། བྱམས་པའི་སེམས་སྐྱེས་ན། ཐམས་ཅད་དབང་དུ་འདུ་བ་དང༌། སྙིང་རྗེས་ཀུན་གྱིས་བཀུར་བ་དང༌། བྱང་ཆུབ་ཀྱི་སེམས་ཀྱིས་གཞན་དོན་རྒྱ་ཆེན་པོ་འབྱུང་བ་དང༌། ཡི་དམ་གྱི་ལྷས་བར་ཆད་བསྲུང་ཞིང༌། དངོས་གྲུབ་སྟེར་བ་དང༌། བླ་མས་བྱིན་གྱིས་རློབ་པ་ལ་སོགས་པ་བཟང་རྟོག་རེ་རེ་ལའང༌། ལག་རྗེས་མ་འདྲེས་པ་སོ་སོར་འབྱུང་སྟེ། དཔྱིད་ཀའི་དུས་སུ་ས་བོན་བཏབ་ན། མྱུ་གུ་འཕྲལ་དུ་འབྱུང་བ་དང་འདྲ་བར། ཉོན་མོངས་པའི་རྣམ་པར་རྟོག་པ་གང་སྐྱེས་ཀྱང༌། དྭངས་མའི་ཏིང་ངེ་འཛིན་ལྔ་ལྡན་གྱིས་ངན་རྟོག་ལམ་དུ་བཏང༌། བཟང་རྟོག་བོགས་འདོན་པར་བྱེད་དོ། །དེ་ལྟར་འབྱུང་བའི་གནད་ནོར་བུ་རིན་པོ་ཆེ་རྣམ་པ་གསུམ་སྟེ།

རྩ་དྭངས་མ་གསུམ་གསང་བའི་རིན་པོ་ཆེ། བདེ་སྟོང་གཉིས་སུ་མེད་པའི་ཡེ་ཤེས་ནང་གི་རིན་པོ་ཆེ། དེ་ལ་བརྟེན་ནས་ཕྱིའི་ནོར་བུ་རིན་པོ་ཆེ་དང༌། རིན་པོ་ཆེའི་རིགས་ཐམས་ཅད་འབྱུང་བ་ཡིན་གསུང་སྟེ། སྟོང་འཁོར་ལོས་སྒྱུར་བའི་རྒྱལ་པོའི་གཏམ་རྒྱུད་ཀྱང་གསུངས། དེ་ནས་ཐིག་ལེའི་ཁྲིད་ཀྱི་དངོས་གཞི་ལ་ལྔ། དང་པོ་གནད་སྐུལ་བ་ནི། རྗེ་བཙུན་རྡོ་རྗེ་རྣལ་འབྱོར་མ་ཚོན་གང་པ་ལ་སོགས་པ་ཆེ་ཆུང་གང་གསལ་བ་དེ། གཞོན་ཞིང་ལང་ཚོ་དང་ལྡན་པ་མཛེས་ཤིང་ཡིད་དུ་འོང་བ། ལོ་བཅུ་དྲུག་ལོན་པའི་ན་ཚོད་ཙམ་ཞིག་བསྒོམ། དེ་ལ་ཅེར་གྱིས་བལྟས་པས་བདེ་བ་ཨེ་སྐྱེ་བལྟ། སྐྱེས་ན་དེ་ཁོ་ན་ཉིད་བསྒོམ། དེ་ལ་བདེ་བ་མ་སྐྱེས་ན། རྒྱན་ཆ་ལུགས་ལ་སོགས་པ་རྣམས་ལ་ཞིབ་ཏུ་བལྟས་པས་ཨེ་སྐྱེ་བལྟ། སྐྱེ་ན་དེ་ཁོ་ན་ཉིད་བསྒོམ། དེ་ལ་མ་སྐྱེས་ན། ཡབ་ཡུམ་གཅིག་ལ་གཅིག་འཁྱུད་པ་དང༌། ནུ་མ་ཉེད་པ་ལ་སོགས་པ་བྱེད་པར་བསྒོམ། དེ་ལའང་མ་སྐྱེས་ན། དབང་པོ་གཉིས་སྦྱོར་བ་དང༌། བསྲུང་བ་དང༌། བསྲུབས་པའི་སྦྱོར་བ་བྱེད་པར་བསམ་དེ་ལ་བདེ་བ་ཨེ་སྐྱེ་ལྟ། སྐྱེས་ན་དེ་ཁོ་ན་ཉིད་བསྒོམ། གསུམ་པ་ནི། རང་ཉིད་ལྷར་གསལ་བའི་མདུན་དུ་ལྷ་མོའམ། མི་མ་ཡིན་པའི་བུ་མོའམ། ཡང་ན་མིའི་བུ་མོ་མཛེས་ཤིང་ཡིད་དུ་འོང་བ་ཞིག་བསམ་ལ། གཅིག་ལ་གཅིག་ལྟ་བ་དང༌། རེག་པ་དང༌། འོ་བྱེད་པ་དང༌། ནུ་མ་ཉེད་པ་ལ་སོགས་པ་འདོད་ཆགས་ཀྱི་རྣམ་འགྱུར་དཔག་ཏུ་མེད་པ་བྱེད་པར་བསམས་ལ་བདེ་བ་ཨེ་སྐྱེ་བལྟ། སྐྱེས་ན་དེ་ཁོ་ན་ཉིད་སྒོམ། དེ་ལ་མ་སྐྱེས་ན། གཅིག་ལ་གཅིག་འཁྱུད་པ་དང༌། དབང་པོ་གཉིས་སྦྱོར་བ་དང༌། བསྲུབས་པ་དང༌། བསྲུབ་པའི་སྦྱོར་བ་བྱེད་པར་བསམས་ལ་ཨེ་སྐྱེ་ལྟ། སྐྱེས་ན་དེ་ཁོ་ན་ཉིད་སྒོམ་པ་ནི། ཇི་ལྟར་སྐྱེས་པའི་བདེ་བ་དེ་ཉིད་ཡོད་པ་མི་སྤང༌། མེད་པ་མི་བཙལ། ལག་པ་གཡས་གཡོན་མི་སྤོ་བར། བདེ་བ་དེ་ཉིད་ལ་མཉམ་པར་བཞག་གོ། །བདེ་བ་ལ་དོར་བ་དང༌། བོགས་འདོན་པ་དང༌། དབང་དུ་བསྡུ་བ་རྣམས་གོང་དུ་བསྟན་ཟིན་ཏོ། །འཁོར་ལོ་ལྔ་པ་ལ་བརྟེན་ནས་ཉོན་མོངས་པ་ལམ་དུ་བྱ་བ་ལ་ལྔ་སྟེ།

འཁྲུལ་འཁོར་དུས་མཉམ་པར་བཞག་པའི་ཚུལ་གེགས་སེལ་བ། ཉོན་མོངས་པ་དག་པའི་ཚད་དོ། །དང་པོ་ནི། ཉོན་མོངས་པ་སྐྱེས་པའི་འཁྲུལ་འཁོར་དེ་ཉིད་མ་ཞིག་པའམ། ཡང་ན། ང་རྒྱལ་ལ་ཉལ་བ། འདོད་ཆགས་ལ་ཙོག་པུ། ཞེ་སྡང་ལ་མཉམ་བཞག ཕྲག་དོག་ལ་དལ་བུས་འགྲོ་བ། གཏི་མུག་ལ་མཆོངས་པ་དང་རྒྱུགས་པའི་འཁྲུལ་འཁོར་བྱའོ། །གཉིས་པ་ནི། སྔོན་སྐྱེས་པའི་སྟོབས་མ་ཡལ། ཕྱི་མའི་རྟོག་པ་ཁ་མ་བརྒྱུད། རྣམ་རྟོག་གཞན་གྱིས་བར་མ་ཆོད། ཡུལ་གཞན་ལ་ཤེས་པ་མ་འཕྲོ་བའོ། །གསུམ་པ་ནི། ཉོན་མོངས་པ་སྐྱེས་པའི་ཡུལ་ལ་མཉམ་པར་མི་བཞག མྱོང་བ་ལ་མཉམ་པར་བཞག དེའང་ཡོད་པ་མི་སྤང༌། མེད་པ་མི་བཙལ། ལག་པ་གཡས་གཡོན་མི་སྤོ། ཡོད་པ་མི་སྤང་བ་ནི། ཇི་ལྟར་སྐྱེས་པའི་ངོ་བོ་དེ་ཉིད་རང་བཞིན་གྲུབ་པ་མེད་ཅིང༌། རྣམ་པ་མ་འགགས་པ་སོ་སོར་གསལ་བས། གསལ་སྟོང་གཉིས་སུ་མེད་པའི་ཡེ་ཤེས་ཡིན་པས། སྤང་རྒྱུ་རྡུལ་ཙམ་ཡང་མེད་དོ། །མེད་པ་མི་བཙལ་བ་ནི། དེ་སྤངས་པའི་ཕ་རོལ་ན། ཆོས་སྐུའམ། ཡེ་ཤེས་བྱ་བའི་བཟང་པོ་ཞིག་བཙལ་དུ་མེད་པས། ཇི་ལྟར་སྐྱེས་པ་དེ་ཉིད་གྲ་མ་ཉམས། ཟུར་མ་ཆག བཅས་བཅོས་མི་བྱ། ཡུལ་གཞན་ལ་མ་ཡེངས་པར་དེ་རང་གི་སྟེང་དུ་རྩེན་གྱིས་མཉམ་པར་བཞག་གོ། །བཞི་པ་ནི། རྣམ་པར་རྟོག་པ་ཁ་བརྒྱུད་ལ་ཤོར་བའམ། ཉོན་མོངས་པ་གཞན་གྱིས་བར་ཆོད་ན་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམས་ནས། ཉོན་མོངས་པ་གང་སྐྱེས་པའི་འཁོར་ལོའི་དབུས། སྒོ་ངའི་ནང་ལྟར་བསྒོམས་པའི་ནང་དུ། རང་གི་རྩ་བའི་བླ་མ་རིགས་ཀྱི་ལྷ་དང་དབྱེར་མེད་པ་སྟེ། ངོ་བོ་བླ་མ་དམ་པ། རྣམ་པ་རིགས་ཀྱི་ལྷ་གང་ཡིན་པ། རང་བཞིན་གཉིས་སུ་མེད་པར་བསྒོམ། དེ་ནས་ཕྱག་རྒྱ་ཆེན་པོ་སྤང་བླང་བསལ་བཞག་མེད་པའི་ངང་ལ་མཉམ་པར་གཞག རྗེས་བསྔོ་བ་བྱ། དེ་ལྟར་ཉམས་སུ་བླངས་པས་ལུས་ཉམས་དང༌། སེམས་ཉམས་གཉིས་སུ་འབྱུང་བ་ལའང༌། གོང་ལྟར་ཉམས་སུ་བླངས་པས། འབྲས་བུ་ནི། གནས་སྐབས་དང༌། མཐར་ཐུག་གཉིས་ཏེ་གཞན་དང་མཐུན་ནོ། །ལྔ་པ་ནི།

ཉོན་མོངས་པ་རྩ་བ་ནས་དག་ནས། ཡུལ་དང་ཡུལ་ཅན་གྱི་འཛིན་པ་ལས་གྲོལ་བའམ། རང་སར་དག་ནས་མ་བུ་གཅིག་ཏུ་འདྲེས་པའོ། །རྣམ་རྟོག་གི་རླུང་ལ་གནད་དུ་བསྣུན་པའི་མན་ངག་རྫོགས་སོ།། །། ༨༤༧༽ ༄། །རྣམ་རྟོག་གི་རླུང་ལ་གནད་དུ་བསྣུན་པའི་མན་ངག་བསྡུས་པ། ན་མོ་རཏྣ་གུ་རུ་གདམས་པ་འདི་ལ་གཉིས། བསྐྱེད་རིམ་དང༌། རྫོགས་རིམ་མོ། །རྫོགས་རིམ་ལ་གཉིས། མཚན་བཅས་དང༌། མཚན་མེད་དོ། །མཚན་བཅས་ལ་བཞི། རྩ། ཐིག་ལེ། མི་གཙང་བའི་རྫས། རླུང་ལ་བརྟེན་པའོ། །རླུང་ལ་བརྟེན་པ་ལ་གསུམ། གཞི་ལམ་འབྲས་བུའོ། །དང་པོ་ནི། འཁོར་ལོ་ལྔ་ལ། རྩ་བའི་རླུང་ལྔ་གནས། དབང་པོ་ལྔ་ལ་ཡན་ལག་གི་རླུང་ལྔ་གནས་པ་ལགས། དེ་རྒྱལ་བ་རིགས་ལྔར་གདོད་མ་ནས་གནས་པ་དེ་དབང་གིས་ངོ་སྤྲད་ནས་ཉམས་སུ་ལེན་པ་ལ། རླུང་ཞེས་བྱ་བས་ལས་ཀུན་བྱེད། །འདི་ནི་རྣམ་ཤེས་བཞོན་པ་སྟེ། །ལྔ་ཡི་བདག་ཉིད་བཅུ་མིང་ཅན། །རྣམ་རྟོག་འཁོར་བ་སྒྲུབ་བྱེད་རླུང༌། །ཞེས་གསུངས་པས། རླུང་གི་ངོ་སྤྲོད་འདི་ལ་གཉིས། འབྱུང་བའི་རླུང་དང་རྣམ་པར་རྟོག་པའི་རླུང༌། ངོ་སྤྲོད་ནི། གཞན་དུ་ཤེས་སོ། །གཉིས་པ་རྣམ་རྟོག་གི་རླུང་ཉམས་སུ་ལེན་པ་ལ་ལྔ་ལས། དང་པོ་གཞི་ང་རྒྱལ་བསྐྱེད་པའི་རླུང་གསང་གནས་ན་གནས་པ་ལ་རྒྱུ་བའི་དུས་སུ་སྣ་ལ་རྒྱུ། དེའི་རྟགས་སུ་ང་རྒྱལ་སྐྱེད་པའི་དུས་སུ། སྣ་བུག་བཤུ་རིང་གིས་ཡོང་བ་ལགས། དེའི་དུས་སུ་ཇི་ལྟར་སྐྱེས་པ་དེའི་རང་བཞིན་ལ་མཉམ་པར་བཞག་པས། འབྲས་བུ་གནས་སྐབས་སུ་ང་རྒྱལ་ལ་གནད་དུ་སོང་བས། དཔལ་རྒཱ་ལོ་ལྟ་བུར་འགྱུར། མཐར་ཐུག་ཏུ་ང་རྒྱལ་དག མཉམ་ཉིད་ཀྱི་ཡེ་ཤེས་མངོན་དུ་བྱས་ནས། རིན་ཆེན་འབྱུང་ལྡན་གྱི་སྐུ་འཐོབ། ང་རྒྱལ་ཅན་གྱི་གདུལ་བྱ་འདུལ་ལོ། །གཉིས་པ་འདོད་ཆགས་སྐྱེད་པར་བྱེད་པའི་རླུང་ལྟེ་བ་ན་གནས། རྒྱུ་བའི་དུས་སུ་གསང་གནས་སུ་རྒྱུ། དེའི་རྟགས་སུ་འདོད་ཆགས་སྐྱེས་པའི་ཚེ། གསང་བ་རྡོ་རྗེ་ལས་སུ་རུང་བ་འབྱུང༌། དེའི་དུས་སུ་ཇི་ལྟར་སྐྱེས་པའི་འདོད་ཆགས་ལ་མཉམ་པར་བཞག་པས།

གནས་སྐབས་སུ་འདོད་ཆགས་ལ་གནད་དུ་སོང་བས། རྒྱལ་པོ་ཨིན་དྲ་བྷུ་ཏི་ལྟ་བུར་འགྱུར། མཐར་ཐུག་ཏུ་འདོད་ཆགས་འདག སོ་སོར་རྟོག་པའི་ཡེ་ཤེས་མངོན་དུ་འགྱུར། སྣང་བ་མཐའ་ཡས་ཀྱི་སྐུ་འཐོབ། འདོད་ཆགས་ཅན་གྱི་སེམས་ཅན་འདུལ་ལོ། །ཞེ་སྡང་སྐྱེད་པར་བྱེད་པའི་རླུང་སྙིང་ཁ་ན་གནས། རྒྱུ་བའི་དུས་སུ་སྨིན་མཚམས་སུ་རྒྱུའོ། །དེའི་རྟགས་ཞེ་སྡང་སྐྱེས་པའི་དུས་སུ་སྨིན་མཚམས་ཀྱི་རྩ་གསུམ་མར་རིམ་གྱིས་ཡོང༌། དེའི་དུས་སུ་ཇི་ལྟར་སྐྱེས་པའི་དེ་ཁོ་ན་ཉིད་ལ་མཉམ་པར་བཞག་པས། གནས་སྐབས་སུ་ཞེ་སྡང་ལ་གནད་དུ་སོང་བས། སློབ་དཔོན་པདྨ་ལྟ་བུའོ། །མཐར་ཐུག་ཞེ་སྡང་འདག མེ་ལོང་ལྟ་བུའི་ཡེ་ཤེས་མངོན་དུ་འགྱུར། མི་བསྐྱོད་པའི་སྐུ་འཐོབ་ཞེ་སྡང་ཅན་གྱི་གདུལ་བྱ་འདུལ་ལོ། །ཕྲག་དོག་སྐྱེད་པར་བྱེད་པའི་རླུང་མགྲིན་པ་ན་གནས། རྒྱུ་བའི་དུས་སུ་མཆུ་ལ་རྒྱུ། དེའི་རྟགས་སུ་ཤབ་ཤུབ་མང་པོ་བྱེད་འདོད་པ་འབྱུང༌། དེའི་དུས་སུ་ཇི་ལྟར་སྐྱེས་པའི་ཕྲག་དོག་གི་དེ་ཁོ་ན་ཉིད་ལ་མཉམ་པར་བཞག་པས། གནས་སྐབས་སུ་ཕྲག་དོག་ལ་གནད་དུ་སོང་བས། ཌོཾ་བྷི་ཧེ་རུ་ཀ་ལྟ་བུའོ། །མཐར་ཐུག་ཕྲག་དོག་དག བྱ་བ་གྲུབ་པའི་ཡེ་ཤེས་མངོན་དུ་འགྱུར། དོན་ཡོད་གྲུབ་པའི་སྐུ་འཐོབ། ཕྲག་དོག་ཅན་གྱི་གདུལ་བྱ་འདུལ་ལོ། །གཏི་མུག་སྐྱེད་པའི་རླུང་སྤྱི་བོ་ན་གནས། མགོ་ལ་རྒྱུ་དེའི་རྟགས་གཏི་མུག་སྐྱེས་པའི་དུས་སུ་མགོ་ཡུར་གྱིས་འོང༌། དེའི་དུས་སུ་ཇི་ལྟར་སྐྱེས་པའི་གཏི་མུག་གི་དེ་ཁོ་ན་ཉིད་ལ་མཉམ་པར་བཞག་པས། གནས་སྐབས་སུ་གཏི་མུག་ལ་གནད་དུ་སོང་བས། སློབ་དཔོན་ལྭ་བ་པ་ལྟ་བུ་འབྱུང༌། མཐར་ཐུག་གཏི་མུག་འདག ཆོས་ཀྱི་དབྱིངས་ཀྱི་ཡེ་ཤེས་མངོན་དུ་འགྱུར། རྣམ་སྣང་གི་སྐུ་འཐོབ། གཏི་མུག་ཅན་འདུལ་ལོ། །འཁོར་ལོ་ལྔ་ལ་བརྟེན་ནས་ཉོན་མོངས་པ་ལྔ་སྐྱེས་པའི་དུས་སུ་འཁྲུལ་འཁོར་དེ་མ་ཞིགས་པའོ། །གཉིས་པ་ནི་རྟོག་པ་སྔ་མ་སྐྱེས་པའི་སྟོབས་མ་ཡལ་བ་ཕྱི་མའི་རྟོག་པ་ཁ་རྒྱུད་པའོ། །རྣམ་རྟོག་གཞན་གྱིས་བར་མ་བཅད་པའི་དུས་སོ། །ཉོན་མོངས་པ་སྐྱེས་པའི་དུས་སུ་ཡུལ་ལ་མཉམ་པར་མི་བཞག

ཇི་ལྟར་སྐྱེས་པའི་ཉོན་མོངས་པ་དེ་ཉིད་ལས་ལོགས་ན་བཟང་པོའམ་ཡེ་ཤེས་བྱ་བ་ལེགས་ན་གྲུབ་པ་མེད་པས། ཡོད་པ་མི་སྤང༌། དེ་ཉིད་ཆོས་སྐུའི་རང་བཞིན་ཡིན་པས། མེད་པ་མི་བཙལ། ཇི་ལྟར་སྐྱེས་པ་དེ་ཉིད་གྲྭ་མ་ཉམས། ཟུར་མ་ཆགས་པར་བཅས་བཅོས་མི་བྱ་བར། དེ་རང་གི་སྟེང་དུ་རྩན་གྱིས་བཞག་གོ། །ལྔ་པ་ལམ་དུ་སློང་བའི་ཚད་ནི། ཉོན་མོངས་པ་རྩ་བ་ནས་དག་ནས་ཡུལ་ཡུལ་ཅན་གྱི་འཛིན་པ་ལས་གྲོལ་ནས་མ་བུ་གཅིག་ཏུ་འདྲེས་པའོ། །དྲུག་པ་གེགས་སེལ་བ་ནི། རྣམ་རྟོག་ཁ་བརྒྱུད་པའམ། ཉོན་མོངས་པ་གཞན་གྱིས་བར་ཆོད་ན། ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ། ཉོན་མོངས་པ་ལྔ་གང་སྐྱེས་པའི་འཁོར་ལོའི་དབུས་སུ། བླ་མ་དེའི་རིགས་ཀྱི་ལྷ་དང་དབྱེར་མེད་དུ་བསྒོམ། ཕྱག་རྒྱ་ཆེན་པོ་ལ་མཉམ་པར་བཞག རྗེས་བསྔོ་བ་བྱའོ། །འཁྲུལ་འཁོར་དང་གཅིག དུས་དང་གཉིས། གོལ་ས་དང་གསུམ། ཇི་ལྟར་བཞག་ཐབས་དང་བཞི། ལམ་དུ་སློང་བའི་ཚད་དང་ལྔ། གེགས་སེལ་དང་དྲུག་གིས། རྣམ་རྟོག་གི་རླུང་ལ་གནད་དུ་སྣུན་པའི་ཞལ་གདམས་རྫོགས་སོ།། །། ༨༤༨༽ ༄། །ཟབ་ལམ་བསྲེ་བ་སྐོར་གསུམ་གྱི་ཆོས་ཐུན་དགུ་པ།། ན་མོ་རཏྣ་གུ་རུ། དུག་ལྔ་མ་སྤངས་གནས་སུ་རྣམ་དག་པའི། །སྐུ་ལྔ་ཡེ་ཤེས་ལྔ་རྫོགས་བཅོམ་ལྡན་འདས། །རིགས་ཀྱི་བདག་པོ་དཔལ་ལྡན་རྡོ་རྗེ་འཆང༌། །བླ་མ་ཧེ་རུ་ཀ་ལ་ཕྱག་འཚལ་ལོ། །འདིར་དུས་གསུམ་གྱི་སངས་རྒྱས་རྡོ་རྗེ་འཛིན་པ་ཐམས་ཅད་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་འབྲི་གུང་པའི་ཞལ་ནས། སློབ་དཔོན་ཆེན་པོ་ཏིལླི་པའི་སྤྱན་སྔར། མཁས་པ་ཆེན་པོ་ནཱ་རོ་པས་ལོ་བཅུ་གཉིས་བསྟེན་ནས། དཀའ་བ་རིགས་མི་འདྲ་བ་བཅུ་གཉིས་སྤྱད་པའི་མཐར། སྐུ་ལུས་ཕུག་པའི་ཁྲག་གིས་ཆག་ཆག་བཏབ། སྙན་ཆོག་བཅད་པའི་ཚོམ་བུ་བཀོད་པའི་མཎྜལ་ཕུལ་བའི་རྗེས་ལ་ཐེག་པ་ཆེན་པོ་གསང་སྔགས་ཀྱི་ཆོས་ཐམས་ཅད་རྡོ་རྗེའི་ཚིག་གཉིས་པོ་འདིར་དྲིལ་ནས་གནང་བ་ལགས་པར་གདའ་སྟེ།

ཆོས་དྲུག་ཀ་དཔེ་མ་ལས་ དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་བགྱི་བ་གསུང་བར་གདའ། འདི་ལ་རྒྱུ་ལམ་འབྲས་བུ་གསུམ་ལས། དང་པོ་ལ། ལུས་སེམས་གཉིས་ཀྱི་དང་པོ་ནི། ལུས་ནི་བྱང་ཆུབ་རྣམ་ལྔ་དང༌། །རྩ་དང་བྱང་ཆུབ་སེམས་དང་ནི། །མི་གཙང་རྫས་དང་རྣམ་རྟོག་གི། །ལུས་ཀྱི་ཆོས་ནི་གནས་པ་ཡིན། །ཞེས་གསུངས་པས། ལུས་བྱང་ཆུབ་པ་རྣམ་པ་ལྔའི་ངོ་བོར་སངས་རྒྱས་པ་ཡིན་ཏེ། དེའང་བར་དོ་དང་པོ་འོད་གསལ་དེ་ཆོས་ཉིད་སྟོང་པ་ཉིད་ལ་བྱང་ཆུབ་པ། དེ་ལས་བག་ཆགས་ ཀྱི་ལས་རླུང་བརྒྱད་བཅུའི་རྟོག་གམ། ཐོག་མ་མེད་པའི་བག་ཆགས་ཀྱི་འདོད་ཆགས། ལྡང་བ་ ལས་རྣམ་པར་ཤེས་པའི་ས་བོད་སྲིད་པའི་ཉིང་འཚམས་ནི་ གསུང་བ་ཡིག་འབྲུ་ལས་བྱང་ཆུབ་པ། མའི་མངལ་དུ་ ཐིག་ལེ་དཀར་དམར་གཉིས་གདན་ཉི་ཟླ་ལས་བྱང་ཆུབ་པ། ཕའི་ རྡོ་རྗེ་དང་ དྭངས་མའི་ པདྨ་ གཉིས་ནི་ ཐུགས་ཕྱག་མཚན་ལ་བྱང་ཆུབ་པ། ཟླ་བ་དགུ་ངོ་བཅུ་ན་སྐྱེ་བ་སྐུ་ཡོངས་སུ་རྫོགས་པ་ལ་བྱང་ཆུབ་པའོ། །རྩ་ནི་སྟོང་ཕྲག་བདུན་ཅུ་རྩ་གཉིས་ལ་སོགས་པ་རྒྱས་པར་གསུངས་ཀྱང༌། རིམ་གྱིས་འཁོར་ལོ་ལྔ་དང༌། གཙོ་བོ་གསུམ་དུ་འདུས། དེ་ལ་རྩ་གསུམ་ལ་ནི་སྐུ་གསུམ་མམ་བཞི་སྟེ། རྩ་གཡས་པས་སྤྲུལ་སྐུ། གཡོན་པས་ལོངས་སྐུ། དབུ་མས་ཆོས་སྐུ། དེ་དག་གསུམ་དབྱེར་མེད་པ་ངོ་བོ་ཉིད་ཀྱི་སྐུར་གནས་པའོ། །འཁོར་ལོ་ སོ་སོ་ ལྔ་ལ་སྐུ་ལྔའམ། དབྱེར་མེད་པ་ རིགས་དྲུག་གནས་ཏེ། གསང་གནས་བདེ་སྐྱོང་གི་འཁོར་ལོར་ ཁམས་འདུ་འཕྲོད་ཀྱི་མ་ལས་ཐོབ་པའི་རཀྟའི་ཁམས་ཀྱིས་དབང་བྱས་པ་ རིན་ཆེན་འབྱུང་ལྡན། ལྟེ་བ་ ནས་དང་པོར་རྩ་རྣམས་ཆགས་ཤིང་ སྤྲུལ་པའི་འཁོར་ལོར་ གཏུམ་མོའི་མེས་དབང་བྱས་པས་ སྣང་བ་མཐའ་ཡས། སྙིང་ཁ་ཆོས་ཀྱི་འཁོར་ལོ་ ཁམས་དགུའི་དྭགས་མའི་གཙོ་བོ་དྲི་ཆུས་དབང་བྱས་པས་ མི་བསྐྱོད་པ། མགྲིན་པ་ རོ་དྲུག་ ལོངས་སྤྱོད་ཀྱི་འཁོར་ལོ་ གྱེན་རྒྱུའི་རླུང་གིས་དབང་བྱས་པས་ དོན་ཡོད་གྲུབ་པ།

སྤྱི་བོ་བདེ་ཆེན་གྱི་འཁོར་ལོ་ ཁམས་གཡོན་དུ་འབབ་པ་སྐུ་རྡོ་རྗེའི་རང་བཞིན་ རྣམ་པར་སྣང་མཛད། ལུས་འདི་ཅིག་ཏུ་སྐུ་ལྔར་གྱུར་པ། རྡོ་རྗེ་ རིགས་དྲུག་ འཆང་དུ་གནས་སོ། །བྱང་ཆུབ་ཀྱི་སེམས་དཀར་དམར་ནི་ཧེ་རུ་ཀ་ཡབ་ཡུམ་དང༌། བདུད་རྩི་ལྔ་ནི་རྒྱལ་བ་རིགས་རྣམ་པ་ལྔ་སྟེ། སྤྱི་བོའི་ཧཾ་ཧེ་རུ་ཀཿ ལྟེ་བའི་ཨཿརྡོ་རྗེ་ཕག་མོ། དྲི་ཆེན་རྣམ་པར་སྣང་མཛད། དྲི་ཆུ་མི་བསྐྱོད་པ། རཀྟ་རིན་ཆེན་འབྱུང་ལྡན། ཁུ་བ་འོད་དཔག་མེད། ཀླད་པ་དོན་ཡོད་གྲུབ་པའོ། །མི་གཙང་བའི་རྫས་ནི། མཁའ་འགྲོ་མ་སུམ་ཅུ་རྩ་གཉིས་ལ་སོགས་པར་གསུངས་པའོ། །རྣམ་རྟོག་གི་རླུང་ནི། དེ་ལྟར་བསམ་པའི་རང་གཟུགས་ཀྱི་ཆོས་སུ་གནས་པའོ། །གཉིས་པ་སེམས་ཀྱི་གནས་ལུགས་ནི། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ང་ཡིས་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། །ཞེས་གསུངས་པས། གཞི་ གཉུག་མའི་ཡེ་ཤེས་རང་རིག་པ་འདི་ཆོས་སྐུ་དངོས་སུ་གནས་སོ། །སྤྱི་དོན་གཉིས་པ་ལམ་ལའང་རྣམ་པ་གཉིས་སུ་གནས་ཏེ། བསྐྱེད་པ་དང༌། རྫོགས་པའོ། །དང་པོ་ནི། ལུས་བསྐྱེད་པ་དང་ཆོས་མཚུངས་པ་མངོན་བྱང་ལྔ་ལ་སོགས་པ་བསྐྱེད་པ་དང༌། གནས་པ་དང་ཆོས་མཚུངས་པ་འཁོར་ལོས་སྒྱུར་དྲུག་གམ། ལྷ་དྲུག་ཅུ་རྩ་གཉིས་ལ་སོགས་པ་ལྟར་ཡིན་ནོ། །གཉིས་པ་ནི། མཚན་བཅས་དང༌། མཚན་མེད་གཉིས་ལས། དང་པོ་ནི་གཉིད་ཀྱི་དུས་སུ་སྙིང་གར་གནས། རྨི་ལམ་དུས་སུ་མགྲིན་པར་རོ། །སྙོམས་འཇུག་དུས་སུ་བདེ་ཆེན་དུ། གཞན་དུ་སྤྲུལ་པ་ཁོ་ནར་རོ། །དེ་བས་སྤྲུལ་པར་སེམས་བཟུང་བྱ། །ཞེས་གསུངས་པས། དུས་གནད་དང༌། ཡུལ་གནད་ངེས་པ་ལ་མན་ངག་གི་གནད་ངེས་པས་ཡེ་ཤེས་སྐྱེ་བ་ལ་དཀའ་བ་མེད་དེ། ཉིན་པར་གྱི་དུས་སུ་ལྟེ་བར་རླུང་སེམས་གནས་པའི་དུས་ཡིན་པས། དེར་ཐ་མལ་གྱི་རྣམ་རྟོག་དང༌། གཏུམ་མོའི་བསམ་གཏན་བསྲེ། མཚན་མོའི་དུས་སུ་མགྲིན་པར་གནས་པས།

དེར་རྨི་ལམ་དང་སྒྱུ་ལུས་ཀྱི་བསམ་གཏན་བསྲེ། རྨི་ལམ་གྱིས་ཉམས་མྱོང་དེ་སྲིད་པ་བར་དོ་དང་བསྲེ། གཉིད་ཀྱི་དུས་སུ་སྙིང་གར་གནས་པས། དེར་གཏི་མུག་འོད་གསལ་དང་བསྲེ། དེ་ལྟར་སྒོམ་པའི་བུའི་འོད་གསལ་དེ། བར་དོར་མའི་འོད་གསལ་དང་བསྲེ། དེའི་ཉེན་སྐྱེལ་དུ་ཞེ་སྡང་འཕོ་བ་ གྲོང་འཕོ་དང་རྣམ་སྨིན་གྱི་ལུས་འཕོ་བ་ རྣམ་པ་གཉིས་དང་བསྲེ་བ་སྟེ། དེ་ལྟར་ཚངས་པར་སྤྱོད་པ་རང་ལུས་ཐབས་ལྡན་གྱི་ཆོས་དྲུག་ཉམས་སུ་བླང༌། གཞན་ལུས་ཤེས་རབ་ལ་བརྟེན་པ་ཡིན་ན་སྙོམས་འཇུག་གི་དུས་སུ་སྤྱི་བོར་གནས་པས། དེར་འདོད་ཆགས་དབང་དང་ དོན་བདེ་སྟོང་ལྷན་ཅིག་སྐྱེས་པའི་ཡེ་ཤེས་ དང་བསྲེ་བའོ། །གཉིས་པ་མཚན་མ་མེད་པ་ནི། ཕྱག་རྒྱ་ཆེན་པོ་ཡིན་པས། ཏིལླི་པའི་ཆོས་དྲུག་ལྟར་འདིའི་སྔོན་དུ་སྒོམ་པ་ཡིན་ནོ། །སྤྱི་དོན་གསུམ་པ་འབྲས་བུ་སྐྱེ་བའི་རིམ་པ་ལའང་གཉིས་སྟེ། གནས་སྐབས་དང༌། མཐར་ཐུག་གོ། །དང་པོ་ནི། རྟགས་ལྔ་དང༌། ཡོན་ཏན་བརྒྱད་ལ་སོགས་པ། ཉམས་མྱོང་གོང་ནས་གོང་དུ་སྐྱེ་བའི་རིམ་པ་རྣམས་ཡིན་ནོ། །གཉིས་པ་ནི་ཐུན་མོང་དུ་འཕྲིན་ལས་བཞི་དང༌། གྲུབ་ཆེན་བརྒྱད་དང༌། མཆོག་གི་དངོས་གྲུབ་སྐུ་གསུམ་དང༌། ཡེ་ཤེས་ལྔ་དང༌། རྟགས་བརྒྱད་ ཕྲ་བ། ཡང་བ། བདག་པོར་གྱུར་པ། གར་ཡང་ཕྱིན་པ། མཆོད་པར་འོས་པ། འདོད་དགུར་བསྒྱུར་བ། གར་དགུར་གནས་པ། དབང་དུ་གྱུར་པ་སྟེ། ལ་སོགས་པ་རྣམས་འགྲུབ་པའོ། །དེ་ལྟར་གཞི་མ་སྨིན་པ་སྨིན་པར་བྱེད་པའི་ངོ་སྤྲོད་དོ། །ངོ་འཕྲོད་པ་དེ་སྒོམ་པར་བྱེད་པ་བསྐྱེད་རྫོགས་གཉིས་ཀྱི་ལམ་གྱིས་གྲོལ་བར་བྱེད། དེ་མངོན་དུ་གྱུར་པ་འབྲས་བུ་སྐྱེ་བའི་རིམ་པའོ། །དེ་ལ་འདིར་གདོད་མ་ནས་སངས་རྒྱས་ཀྱི་སྐུ་གསུང་ཐུགས་སུ་གནས་པ་དེ་དབང་རྣམ་པར་དག་པ་ཞིག་གིས་ངོ་སྤྲད་ནས། དེ་གཽམས་པར་བྱེད་པའི་ལམ་ ཞིབ་ཏུ་ཕྱེ་ན་ དེ་སྟོན་པ་ལ། ཉོན་མོངས་པ་ གང་ཟག་ཅིག་གི་རྒྱུད་ལ་ གསུམ་སྐྱེའམ་མི་སྐྱེ་ན་སྐྱེ། སོ་སོ་སྐྱེ་བོ་ཡིན་པས་

སྐྱེས་པ་དེ་སྤོང་ངམ། མི་སྤོང་ན། དེ་གསང་སྔགས་པས་མི་སྤོང་བར་ལམ་དུ་བྱེད། དེའང་ལམ་དུ་བྱེད་པའི་ལུགས་ནི་མི་མཐུན་ཏེ། ཁ་གཅིག་གི་ལམ་དུ་བྱེད་ཟེར་ཡང༌། སྔགས་ཀྱི་གནད་ཀྱིས་སྤོང་དགོས་པས། གཞི་སྤོང་བའི་ལམ་དུ་བྱེད་པའང་ཡོད། ཁ་གཅིག་བསྒྱུར་བའི་ལམ་དུ་བྱེད་པའང་ཡོད། གཞི་ཤེས་པའི་ལམ་དུ་འདོད་པའང་ཡོད། བསྲེ་བའི་ལམ་དུ་འདོད་པའང་ཡོད། དེ་རྣམས་ཀྱིས་ཕྱོགས་ཙམ་ལས་མ་གོ། དེ་ཐམས་ཅད་ཟུར་རེ་རེ་ཡིན། རྩ་བ་རང་གང་ཡིན་ན། ཉོན་མོངས་པ་འདི་མ་སྤངས་པར་ལགས་པ་གཡས་གཡོན་མི་སྤོ་པར་དེ་ཉིད་རང་ལ་ཉམས་སུ་བླངས་པས། གཞི་མི་སྤོང་བའི་ལམ་ཡང་ཡིན། ཉོན་མོངས་པ་ཇི་ཙམ་ཆེ་བ་བཞིན་དུ་ཏིང་ངེ་འཛིན་གྱི་ཡོན་ཏན་ཆེན་པོའི་རྒྱུའམ་རྒྱུའི་སྟོབས་སུ་འགྱུར་བས། གཞི་བསྒྱུར་བའི་ལམ་ཡང་ཡིན། ཉོན་མོངས་པ་རྣམ་ལྔ་ནི་ཡེ་ཤེས་ལྔ་ཡིན་ལ། དེ་ཉིད་ལྷན་གཅིག་སྐྱེས་པའི་ཡེ་ཤེས་ཆོས་ཀྱི་སྐུ་ཡིན་པས། དེ་ལྟར་རྟོགས་ནས་ཉམས་སུ་ལེན་དགོས་པ་ཡིན་པའི་ཕྱིར། གཞི་ཤེས་པའི་ལམ་ཡང་ཡིན། ཉོན་མོངས་པ་དེ་མ་སྤངས་པར་གསང་སྔགས་ཀྱི་གནད་ཀྱིས་བསྲེས་ནས། ཉམས་སུ་མ་བླངས་ན་མྱོང་བ་མི་སྐྱེ་བས། དེ་སྐྱེ་བའི་ཉམས་ལེན་བྱེད་པས་བསྲེ་བའི་ལམ་ཡང་ཡིན་ནོ། །དེ་ལ་དཔལ་ལྡན་ནཱ་རོ་པའི་གདམས་ངག་གི་ནང་ནས་ཀྱང༌། རྗེ་བཙུན་ཆེན་པོའི་བཞེད་ཀྱིས། བསྲེ་བ་རྣམ་པ་གསུམ་པོ་འདི་ལམ་ཟབ་པར་བཞེད་དེ། འདོད་ཆགས་མི་སྤང་འདོད་ཆགས་དབང་དང་བསྲེ་བ། ཞེ་སྡང་མི་སྤང་ཞེ་སྡང་འཕོ་བ་དང་བསྲེ་བ། གཏི་མུག་མི་སྤང་གཏི་མུག་གཉིད་འོད་གསལ་དང་བསྲེ་བའོ། །ཆོས་ཐུན་དང་པོའོ། །ཡང་བླ་མ་རིན་པོ་ཆེའི་ཞལ་ནས། གནད་བསྲེ་བ་གསུམ་པོ་འདི་ལ། འདོད་ཆགས་དབང་དང་བསྲེ་བ་ཚངས་པར་སྤྱོད་པའི་མན་ངག ཞེ་སྡང་འཕོ་བ་དང་བསྲེ་བ་ཐ་ལམ་པའི་ལུས་ངག་ཡིད་གསུམ་བཙན་ཐབས་སུ་བྲལ་བའི་མན་ངག གཏི་མུག་འོད་གསལ་དང་བསྲེ་བ་འོད་གསལ་ཐོག་བཅས་སུ་འཛིན་པའི་མན་ངག་བགྱི་བ་དང་གསུམ་ཡིན་གསུང༌།

དེ་ལ་འདིར་འདོད་ཆགས་དབང་དང་བསྲེ་བ་སྟོན་པ་ཡིན་པས། ཐོག་མར་དབང་གསུམ་པའི་སྐབས་སུ་ལས་ཀྱི་ཕྱག་རྒྱ་མཚན་ལྡན་ལ་བརྟེན་ནས། དགའ་བ་བཞིའི་ཡེ་ཤེས་ངོ་སྤྲོད་པ་ལགས། དེ་ལ་དང་པོ་ལྟ་བ་དང༌། རེག་པ་དང༌། འོ་དང༌། ནུ་མ་ཉེད་པ་ལ་སོགས་པ་རྣམས་ཀྱིས་ཉམས་ཅི་སྐྱེས་པ་ཐམས་ཅད་དགའ་བའི་ཡེ་ཤེས། ཐིག་ལེ་མགྲིན་པ་ཡན་ཆད་གཡོ། རྡོ་རྗེ་དང་པད་མ་སྙོམས་པར་ཞུགས་པའི་ཉམས་ཅི་སྐྱེས་པ་ཐམས་ཅད་མཆོག་དགའི་ཡེ་ཤེས། ཐིག་ལེ་གསང་གནས་རྡོ་རྗེ་རྩ་བ་ཡན་ཆད་གཡོ། བསྲུབས་པ་དང་བསྲུབ་པའི་སྦྱོར་བ་བྱས་པས། ཐིག་ལེ་རྡོ་རྗེའི་བུམ་པར་སླེབ་པ་དགའ་བྲལ་གྱིས་ཡེ་ཤེས། གཉིས་ཤོར་གཉིས་གནས་ཀྱི་དུས་སུ་ལྷན་ཅིག་སྐྱེས་པའི་དགའ་བའོ། །དེ་ལྟར་ངོ་སྤྲོད་པས་འཕྲོད་ནས་ཉམས་སུ་ལེན་པར་བྱེད་པ་ལ། ཆགས་ཅན་དང་ཚངས་སྤྱོད་གཉིས་ལ་བརྟེན་དགོས། དེ་ལ་དང་པོ་ཆགས་ཅན་ལས་ཀྱི་ཕྱག་རྒྱ་ལ་བརྟེན་ནས། ལྟེ་བ་ནས་རྡོ་རྗེའི་བུམ་པར་སླེབ་པ་ཡན་ཆད་ཀྱི་དགའ་བ་གསུམ་ཉམས་སུ་བླངས་པའི་འོག་ཏུ། ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་དང་གསུམ་གྱིས། ཉམས་སུ་བླངས་པས། ཐིག་ལེའི་ཕྱེད་རྡོ་རྗེའི་བུམ་པར་གནས། ཕྱེད་གྱེན་ལ་བཟློག་པའི་དུས་སུ། ལྷན་ཅིག་སྐྱེས་པའི་ཡེ་ཤེས་འཆར། དེ་ངོས་བཟུང་ནས། མཉམ་གཞག་དང་རྗེས་ཐོབ་ཐམས་ཅད་དུ་དེས་རྒྱས་བཏབ་ཅིང་བསྒོམ། མདོར་ན་དབབ་པ། ཟློག་པ། འགྲེམས་པ། ཁྱབ་པར་བྱེད་པ་ལ་སོགས་པ་བདེ་བ་ཉམས་སུ་ལེན་པའི་གདམས་པ་ཞིག་བདོག་པར་གདའ་སྟེ། རྗེ་སྒམ་པོ་མན་ཆད་ལ་ཉམས་ལེན་གྱི་བཀའ་ཆད་ནས། འདིར་མི་བཞུགས་པས་འདིར་མི་སྟོན། འདིར་གཉིས་པ་འདོད་ཆགས་དབང་དང་བསྲེ་བ་ཚངས་པར་སྤྱོད་པའི་མན་ངག་བགྱི་བ་ལགས་པས། འདི་ལ་མེད་ཁ་མེད་ཀྱི་གཞི་བཞག་ཏུ། དམ་པའི་ཆོས་འདུལ་བ་ནས། དབང་པོ་གཉིས་སྦྱོར་མན་ཆད་ནས་དབང་པོ་ལས་སུ་རུང་བ་འཆང་བ་ཡན་ཆད་ཉེས་བྱས་སུ་གསུངས་པས། ཉེས་བྱས་སུ་བཞག་པ་ནས་སྔ་མའི་བར་ལ་ཉེས་པས་གཏན་ནས་མ་གོས་པར་བྱ།

དེའི་སྟེང་དུ་དགའ་བ་བཞི་ལ་མཉམ་པར་འཇོག་པས། དྭངས་མར་བསྒྱུར་བ་ཁྲག་འོ་མར་འཛག་པའི་མན་ངག་གིས་ཉམས་སུ་བླང་བ་ནི། དྭངས་མར་བསྒྱུར་བའི་ཏིང་ངེ་འཛིན་ལས་སྐད་ཅིག་ཀྱང་མ་ཡེངས་པར་འདོད་ཆགས་ཀྱི་དྲི་མ་མེད་པར་བྱ། དེ་ལྟར་བྱས་པས་རང་གི་ལུས་ལ་ཁྲག་གནས་པ་ཚུན་ཆད་ཐིག་ལེ་དཀར་པོར་འཇུ་བར་བྱེད་པས་ན། ཁྲག་འོ་མར་འཛག་པའི་གདམས་ངག་བྱ་བ་ཡིན་ཏེ། མི་ཉག་མགར་གར་ལོག་གིས་དགེ་ཚུལ་ཞིག་གི་སྐེ་བཅད་པ་ལ། ཁྲག་འོ་མར་འཛག་པ་སྐད་པ་ལྟ་བུའོ། །དེ་ལ་དྭངས་མར་བསྒྱུར་བ་ཁྲག་འོ་མར་འཛག་པའི་མན་ངག་གིས། དང་པོ་བལྟ་བར་འདོད་པ་དང༌། རེག་པ་དང༌། འོ་བྱེད་པ་དང༌། ནུ་མ་ཉེད་པའི་རྟོག་པ་སྐྱེས་པ་དེ་ཐམས་ཅད་སྒོམ་ཤེས་བདེ་བ་དེ་རང་ཡིན་པས། གདམས་ངག་ལ་མཉམ་པར་བཞག་ན། ཐ་མལ་པའི་འོ་བྱེད་པའི་དུས་སུ། བདེ་བ་ཇི་ཙམ་སྐྱེ་བ་དེ་ཙམ་ལས་བཅུ་དྲུག་འགྱུར་གྱིས་ཆེ་བའི་བདེ་བ་སྐྱེ་སྟེ། དགའ་བའི་ཡེ་ཤེས་དེའི་དུས་སུ་མགྲིན་པ་ཡན་ཆད་ཀྱི་ཐིག་ལེ་རྣམས་གཡོ་ཞིང་འཕེལ་བར་བྱེད་དོ། །དེ་ནས་རྡོ་རྗེ་དང་པདྨར་སྙོམས་པར་ཞུགས་པ་ལ་འདོད་ཆགས་སྐྱེས་པ་དང༌། ཁྲག་འོ་བར་འཛག་པའི་གདམ་ངག་གིས་མཉམ་པར་བཞག་པས། ཐ་མལ་པའི་སྐྱེས་པ་བུད་མེད་སྦྱོར་བ་བྱེད་པ་བས་བཅུ་དྲུག་འགྱུར་གྱི་ཆར་ཡང་མི་ཕོད་པའི་བདེ་བ་སྐྱེ་སྟེ། མཆོག་དགའི་ཡེ་ཤེས། རྡོ་རྗེ་རྩ་བ་མན་ཆད་ཧཾ་གྱི་ཐིག་ལེ་རྣམས་གཡོ་ཞིང་འཕེལ། དེ་ནས་བསྲུབས་པ་དང་བསྲུབ་པའི་སྦྱོར་བ་བྱས་པ་ལ། གཅིག་ཤོས་སྐྱེས་པ་དང༌། གདམས་ངག་གིས་ཉམས་སུ་བླངས་པས། ཐ་མལ་པའི་སྤྱོད་པ་བྱེད་པའི་དུས་སུ་རྡོ་རྗེའི་བུམ་པར་ཐིག་ལེ་རྫོགས་པ་དགའ་བྲལ་ལྟ་བུའི་བདེ་བ་སྐྱེ། དེ་ལ་གོང་ལྟར་ཉམས་སུ་བླངས་པས། ཐ་ལམ་པའི་བདེ་བ་བས་བཅུ་དྲུག་འགྱུར་གྱིས་ཆེ་བའི་བདེ་བ་སྐྱེ་སྟེ། དགའ་བྲལ་གྱི་ཡེ་ཤེས། ལུས་ཀྱི་ཐིག་ལེ་ཐམས་ཅད་གཡོ་ཞིང་འཕེལ་ལོ། །དེའི་དུས་སུ་དྭངས་མར་བསྒྱུར་བའི་མན་ངག་གིས།

ཐིག་ལེ་ཐུར་དུ་མི་ཉམས་ཤིང་རྟེན་དང་བརྟེན་པ་ཐམས་ཅད་འཕེལ། གལ་ཏེ་ཉམས་ཀྱིས་དོགས་ནས་བསྲུང་ཐབས་འོག་ནས་བསྟན་པ་ལྟར་བྱ། དེས་བདེ་བ་དེ་ལྷན་ཅིག་སྐྱེས་པའི་ཡེ་ཤེས་སུ་ལྡོག་ དག་ཟེར་ ཏེ། ལྷན་ཅིག་སྐྱེས་པའི་ཡེ་ཤེས་དེའང་ཐ་མལ་པའི་ཆགས་པ་སྤྱོད་པའི་དུས་སུ་འཆར་བ འི་བདེ་སྟོབས་ དེ་བས་བཅུ་དྲུག་འགྱུར་གྱིས་ཆེ་བར་གསལ་བས། འདིར་ངོ་འཕྲོད་པ་ལ་ཚེགས་མེད། ངོ་འཕྲོད་ན་གསང་སྔགས་ཀྱི་ཡོན་ཏན་ཐམས་ཅད་ཀྱི་རྩ་བ་ཟིན་པས་རྣམས་ཀྱིས་ཀྱང༌། ལྟ་བ་དང༌། རེག་པ་དང༌། ནུ་མ་ཉེད་པ་ལ་བརྟེན་ནས་བདེ་བ་སྒོམ་ཟེར་ཏེ། དེ་ནི་མ་གོ་བ་ཡིན། རེག་པར་འདོད་པ་ལ་སོགས་པའི་རྟོགས་པ་དེ་རང་བདེ་བ་ཡིན། དེ་ལྟར་མ་གོ་ན། གླང་པོ་ཆེ་བཞོན་ནས་གླང་པོའི་རྗེས་ཚོལ་བ་དང་འདྲ། སེམས་ཅན་རྣམས་ཀྱང་དགའ་བ་བཞི་པོ་འདི་རང་བདེ་བ་ཡིན་པར་མ་ཤེས་པས། པད་མ་ནས་ཕྱིར་བདེ་བ་སྐྱེ་རེ་སྟེ། བདེ་བ་གཞན་དུ་ཚོལ་བས་ཁུ་བ་འཛིན་པའི་བརྟུལ་ཞུགས་ལ་འཇུག་ཅིང༌། འཁོར་བའི་སྡུག་བསྔལ་ཉམས་སུ་མྱོང་བ་ཡིན། རྣལ་འབྱོར་པས་དེ་རྣམས་རང་བདེ་བར་གོ་བས་དེ་ཉིད་རང་ལ་མཉམ་པར་བཞག་པས། བདེ་བ་ཆེན་པོ་བསམ་གྱིས་མི་ཁྱབ་པ་འབྱུང་ཞིང༌། བདེ་སྟོང་ལྷན་ཅིག་སྐྱེས་པའི་ཡེ་ཤེས་འཆར་རོ། །བདེ་བ་ཡུལ་བུད་མེད་ལ་ཕྱི་རོལ་ཏུ་མེད། ནང་དུ་རང་གཉིད་ལ་ཡོད་པས་དེ་ལྟར་དུ་གོ་དགོས༌། རྗེ་སྒམ་པོ་པ་དང༌། དགེ་བཤེས་སྒྲེ་པའི་ལོ་རྒྱུས་ཀྱང་གསུངས་སོ། །འདིས་ཏིང་ངེ་འཛིན་དང༌། ཡོན་ཏན་ཐམས་ཅད་ཀྱི་གཞི་འཛིན་པ་ཡིན་ནོ། །འདི་ལ་བརྟེན་ནས་ཐབས་ལམ་གྱི་ཡོན་ཏན་དང༌། ཉམས་སུ་མྱོང་བ་བསམ་གྱིས་མི་ཁྱབ་པ་སྐྱེ་སྟེ། ཐབས་ལམ་གཞན་ལ་ལོ་གསུམ་བསྒོམས་པ་བས། འདི་ལ་ཞག་གསུམ་སྒོམ་པ་དགའ་བར་འོང༌། དེ་ལྟར་དགའ་བ་བཞི་ལ་མཉམ་པར་བཞག་པ་ལ་བརྟེན་ནས། རྟེན་ ལུས་ཀྱི་ཐིག་ལེ་ དང་བརྟེན་པ་ ཏིང་ངེ་འཛིན་ ཐམས་ཅད་འཕེལ་བའི་ཏིང་ངེ་འཛིན་གྱི་བཅུད་ལེན་དུའང་འོང༌། ཏིང་ངེ་འཛིན་གྱི་བཅུད་ལེན་བྱ་བ་ཡིན།

ལུས་ཀྱི་བཀྲག་མདངས་དང་སྟོབས་འཕེལ་བས་གཞོན་ནུའི་སྒྲུབ་ཐབས་སུ་འང་འོང༌། ཤར་ཕོ་དང་ཤར་མོ་གཞོན་ནུ་རྣམས་ལ་འདིའི་གོ་བ་མེད་ཀྱང༌། འདི་ལ་རང་བབས་ཀྱི་ཏིང་ངེ་འཛིན་ལ་སོང་བས། ཤ་བཀྲག་གི་མདངས་གསལ་བ་དང༌། དབང་པོ་དྭངས་པའང་དེ་ཡིན། མདོར་ན་དགའ་བ་བཞི་པོ་འདི། ཚངས་པར་སྤྱོད་པས་ཉམས་སུ་ལེན་པ་ལ་རིམ་གྱིས་སྐྱེ་བའང་སྲིད། ཐོད་བརྒལ་བའམ། འཆོལ་བར་སྐྱེ་བའང་སྲིད། ངེས་པ་མེད་དེ། དགའ་བ་བཞི་པོ་གང་སྐྱེས་ཀྱང་འདོད་ཆགས་ཀྱི་རིམ་པ་བཞི་ཡིན། གང་ལྟར་སྐྱེས་པ་ལ་མཉམ་པར་བཞག་པས་གང་སྐྱེས་ཀྱང་མེད་པ་མི་བསྒོམ། ཡོད་པ་མི་སྤང༌། ཇི་ལྟར་སྐྱེས་པ་དེ་རང་ལམ་དུ་བྱེད་པ་ལ་དབང་དང་བསྲེ་བ་ཡིན་ཏེ། དབང་པོ་ཚངས་པར་སྤྱོད་པའི་མན་ངག་གིས་ཉམས་སུ་ལེན་པ་ཡིན་པས། གཞིའི་སྤོང་སེམས་དེ་མ་ཤོར་བ་བྱས་ལ། ཤེས་རབ་སྙིང་པོ་ཚར་གཅིག་འདོན་གྱི་བར་དུ་མཉམ་པར་བཞག་པས། དེ་ལ་མྱོང་བ་ཞིག་སྐྱེ། དེ་ནས་བྱམས་སྙིང་རྗེ་བྱང་ཆུབ་ཀྱི་སེམས་གསུམ་སྔོན་དུ་འགྲོ་བས། དབང་བཞིའི་བུམ་དབང་ལྷ་དང་བསྲེ་བ། གཙོ་བོར་ཉམས་སུ་ལེན་ན་ལྷ་རིམ་གྱིས་གསལ་བཏབ་ལ། དེ་ནས་སྦྱོར་མཚམས་ས་མྱོང་བ་དང་བསྲེས་ལ་མཉམ་པར་བཞག །གསང་དབང་བས་རྩ་གསུམ་འདུས་མདོར་ཉམས་མྱོང་དང༌། འབར་འཛག་དང༌། ཨ་ཐུང་ལ་སོགས་པ་གང་རུང་གི་དམིགས་པ་དང་བསྲེས་ལ་མཉམ་པར་བཞག དབང་གསུམ་པས་ཕྱག་རྒྱ་མ་མཚན་ལྡན་དང་བསྲེས་ནས་ཕྱིར་དགའ་བ་བཞི་དང༌། ནང་དུ་དགའ་བ་བཞི་ལ་སོགས་པས་ཉམས་སུ་ལེན་པ་ནི་གཞན་དུ་ཤེས་སོ། །དབང་བཞི་པས་ཕྱག་རྒྱ་ཆེན་པོ་དང་བསྲེས་ནས་གནས་རྩ་གསུམ་འདུས་མདོར་བླ་མ་སྒོམས་པས་ཕྱག་རྒྱ་ཆེན་པོ་དང་ཟུང་འཇུག་ཏུ་འོང༌། དབང་བཞི་ག་ལ་སེམས་གསུམ་ལྷ་དང་བླ་མ་སྔོན་དུ་འགྲོ་བར་བྱའོ། །དེས་དཔེར་ན་གླ་རྩིའམ་གླ་རྩིའི་དྲི་དང༌། མེ་ཏོག་གམ་མེ་ཏོག་གི་དྲི་དང༌། ཉི་མའམ་ཉི་མའི་འོད་ཟེར་བཞིན་དུ་དགེ་སྦྱོར་དང་རྟེན་ཐིག་ལེ་དབྱེར་མེད་དེ། རྟེན་ཐིག་ལེས་བརྟེན་པ་ཐིག་ལེ་དགའ་བ་བཞིའི་བོགས་འདོན།

དགའ་བ་བཞི་དབང་བཞིའི་བོགས་འདོན་ཅིང་སྐྱེས་པར་བྱེད་པའོ། །ཆོས་ཐུན་གཉིས་པའོ། །ཡང་བླ་མ་རིན་པོ་ཆེའི་ཞལ་ནས། འདོད་ཆགས་དབང་དང་བསྲེ་བ་ཚངས་པར་སྤྱོད་པའི་མན་ངག་གིས་ཉམས་སུ་ལེན་པར་བྱེད་པ་ལ། དམ་ཚིག་གསུམ་པོ་འདི་ལ་གནས་དགོས། དཀའ་སྲོག་ལ་བབ་ཀྱང་ཁམས་བྱང་ཆུབ་སེམས་ཀྱི་ཐིག་ལེ་གཏན་ནས་ཉམས་སུ་མི་གཞུག །ཉམས་ན་དམ་ཚིག་ཉམས་སོ། །དཀའ་སྲོག་ལ་བབ་ཀྱང་ཡུལ་བུད་མེད་ལ་ཆགས་པ་མི་སྤྱད། སྤྱད་ན་དམ་ཚིག་ཉམས། དཀའ་སྲོག་ལ་བབ་ཀྱང་ཉོན་མོངས་པ་འདོད་ཆགས་ཀྱི་རྟོག་པ་མི་སྤང༌། སྤངས་ན་དམ་ཚིག་ཉམས་སོ། །དཀའ་སྲོག་ལ་བབ་ཀྱང་ཉམས་སུ་མི་བཏུབ་པའི་དམ་ཚིག་གསུམ་པོ་འདི་ལ། མི་ཉམས་པའི་ཐབས་གསུམ་ལས། དམ་ཚིག་དང་པོ་བསྲུང་ཐབས་ལ་དུས་ཚོད་གསུམ། ཉམས་ལེན་གསུམ། མྱོང་བ་གསུམ་མོ། །དེ་ལ་དུས་ནི་ཆགས་པའི་སྟོབས་ཆེན་པོ་སྐྱེས་པ་དེ་གཉེན་པོས་མ་ཆུན་པའི་བར་སྡུག་བསྔལ་གྱི་དུས་སོ། །སྡུག་བསྔལ་གྱི་དུས་འདིར་རྟོགས་པ་བསྐྱེད་པ་ནི། འཇིག་རྟེན་གྱི་བུད་མེད་ཐམས་ཅད་ལ་དང་པོ་ཐུན་ཅིག་བསྒོམ། དེ་ལ་

གཉེན་པོས་ཆུན་ནས་ གནད་དུ་བསྣུན་པས། སྙིགས་མའི་ཉམས་ ཆགས་པར་རྒྱུད་པ་ དང་བྲལ་ནས་བདེ་བར་འགྱུར་བ་བདེ་བའི་དུས་སོ། དེ་ལ་ཏིང་ངེ་འཛིན་གྱི་དབང་པོ་གང་འདོད་སྐྱེས་པ་ནི་ཡོན་ཏན་གྱི་དུས་སོ། ཉམས་ལེན་གསུམ་ནི། སུམ་ཆོས་ཀྱི་རྩ་ཚིག་གསུམ་མོ། མྱོང་བ་གསུམ་ནི། སྡུག་བསྔལ། བདེ་བ། ཏིང་ངེ་འཛིན་སྐྱེ་བ་གསུམ་མོ། །དམ་ཚིག་བར་པ་ལ་ཉམས་པའི་རྒྱུད་གསུམ། དེ་ལ་བསྲུང་ཐབས་གསུམ་མོ། །ཉམས་པའི་རྒྱུ་གསུམ་ནི། ཆགས་པའི་སྟོབས་ཀྱིས་ཐིག་ལེ་ཉམས་པ་དང༌། བདེ་བའི་ཤུགས་ ཆེས་ནས་ཟེར་ ཆེན་པོས་མ་ཐུབ་ནས་ཉམས་པ་དང༌། ཕྱི་རོལ་གྱི་རྐྱེན་དྲག་པོ་དབང་མེད་དུ་ཉམས་པའོ། །དེ་ལ་བསྲུང་ཐབས་གསུམ་ནི། ཆགས་པས་ཉམས་པ་ལ་གསུམ་ཆོས་ཀྱིས་བསྲུང་སྟེ། དེས་རྨི་ལམ་ཚུན་ཆད་དུ་མི་ཉམས་སོ། །བདེ་བའི་ཤུགས་ཆེན་པོས་ཉམས་པ་ལ། བུམ་དབང་བས་བདེ་བ་བདག་གིར་མི་བྱེད་པར། ལྷ་བདག་གིར་བྱས་ནས། རྒྱན་ཕྲ་བ། ཡན་ཆད་མ་ལུས་པར་གསལ་བཏབ་ཅིང་བསྒོམ་པས་ལུས་ལ་ཁྲེམས་ནས་རྨི་ལམ་ཚུན་ཆད་དུ་མི་ཉམས་སོ། །གསང་དབང་བས་གཏུམ་མོ་འབར་འཛག་གི་མེ་གྱེན་ལ་བསྲིངས་པས་དེའི་གནད་ཀྱིས་ཡར་ལ་འདྲོངས་པས་མི་ཉམས་སོ། །དབང་གསུམ་པ་བས་ཐིག་ལེ་དམིགས་པས་བསྲུང་སྟེ་གཞན་དུ་ཤེས་སོ། དབང་བཞི་པ་བས་བླ་མ་སྙིང་གི་དཀྱིལ་དུ་བསྒོམ་ནས། ཕྱག་རྒྱ་ཆེན་པོ་ལ་མཉམ་པར་བཞག་ན། ཕྱག་རྒྱ་ཆེན་པོར་ལྷངས་ཀྱིས་འཆར་བས། དེས་ཐིག་ལེ་གྱེན་ལ་ལྡོག་པ་དང༌། འགྲེམས་པ་ལྷན་ཅིག་བྱེད་དོ། །ཕྱི་རོལ་གྱི་རྐྱེན་དྲག་པོས་ཉམས་པ་ལ། བུད་མེད་ཀྱི་བྷ་ག་མཐོང་བའམ། ཆགས་པ་སྤྱོད་པ་མཐོང་བའམ། རྨི་ལམ་དུ་རྐྱེན་གྱིས་ཐིག་ལེ་ལོང་མེད་དུ་རླུགས་ ལུག་པ་ པ་འོང་བར་འདུག་ན། ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་གསུམ་གྱིས་བསྲུང་ཏེ། བཀའ་བབས་ཀྱི་གནད་འཁྲུལ་འཁོར་ནི། ལག་ལེན་ལ་ལྟའོ། །རླུང་གི་གནད་ནི་ཐིག་ལེ་ཟློག་པའི་ལས་འོག་རླུང་གི་བྱེད་པས། འོག་རླུང་གི་གནད་གཉིས་པོ་གལ་ཆེའོ།

འདི་གཞན་ལ་མེད་པས། གཞན་འོག་རླུང་བསྡམས་པས་ཟབ་པར་འདོད་དེ། དེས་ཀྱང་ཐིག་ལེ་མདའ་འཕངས་པ་བཞིན་དུ་འགྲོ། ལ་ལ་འོག་རླུང་གློད་པས་ཟབ་པར་འདོད་དེ། དེ་ཀྱང་ཐིག་ལེ་མི་ཟློག་པས་ཆུ་དང་སྡོངས་ནས་འཆོར། འོག་རླུང་གི་གནད་གཉིས་པོ་མེད་པར་སྟེང་རླུང་གིས་དྲག་དལ་གྱིས་དྲངས་པས་ཀྱང་མི་ཟློགས་ཏེ། དགྲ་ནུབ་ཏུ་བྱུང་བ་ལ་ར་མདའ་ཤར་དུ་རྒྱུགས་པ་དང་འདྲའོ། །དེས་ན་ཐིག་ལེ་འདྲེན་པའི་རླུང་ལས་བཅོལ་ཞིང༌། རླུང་གཞན་གྱིས་གེགས་བསལ་ལ། སྟེང་རླུང་གིས་གྲོགས་བྱས་ནས་ཟློག་པ་ནི། ལག་ལེན་ཟབ་མོ་ལ་ལྟའོ། །སེམས་ཀྱི་དམིགས་པ་ནི་བསྐྱེད་རིམ་གཙོར་བྱེད་ན། མིག་གྱེན་ལ་ཧུར་བྱས་ལ་སྤྱན་དབུས་མ་ལ་དམིགས། གསང་དབང་བས་གཏུམ་མོའི་མེ་གྲོ་སོག་ཙམ་ཞིག་དབུ་མའི་ནང་ནས་ཧཾ་གི་ལྐོག་འོག་ལ་ཡར་འབར་བས། མར་མེའི་སྡོང་བུས་མར་ཞུ་དྲངས་པ་བཞིན་དུ། ཐིག་ལེ་ཧཾ་གིས་སིབ་སིབ་དྲངས་པར་བསམ། དབང་གསུམ་པ་བས། སྤྱི་གཙུག་ཧཾ་གི་ཤུལ་དུ་བླ་མ་ཡབ་ཡུམ་བསྒོམ་ལ། དེའི་སྦྱོར་མཚམས་ཀྱི་བདེ་བ་ལ་ཤེས་པ་གཏད། དེས་ཚེགས་མེད་པར་འདྲོངས་ཏེ། ཕོ་ཉའི་གནད་ལ་འདི་ལས་ཟབ་པ་མེད་དོ། །དབང་བཞི་པ་བས། དེ་ལྟར་སྐྱེས་པའི་བདེ་བ་ལ་གཏད་ནས་ཕྱག་རྒྱ་ཆེན་པོ་བསྒོམ་མོ། །དམ་ཚིག་གསུམ་ལ་མི་སྤང་བའི་ཐབས་བདུན་གྱིས་མི་སྤང་ཏེ། གནས། གྲོགས། ཟས། རྫས། དུས། འདོད་ཡོན་ལྔ། ཆོས་དང་བདུན་ནོ། །དང་པོ་ནི། གནས་ཀྱི་མི་སྤང་བ་ཡུལ་ཉི་ཤུ་རྩ་བཞི་འམ། མུ་སྟེགས་ཀྱི་ལྷ་རྟེན་ཡོད་པའམ། ཚོང་འདུས་ཆེན་པོ་འམ། སྨད་ཚོང་མའི་གནས་སམ། སྐྱེས་པ་བུད་མེད་གཞོན་ནུ་མང་པོ་ཡོད་པ། མི་དར་བ། ནོར་ཕྱུག་པ། ཡུལ་ཕྱོགས་དེའང་རྩི་ཤིང་དང༌། ནགས་ཚལ་རྒྱས་པས། མཐོང་བ་ཙམ་གྱིས་ཉམས་དགའ་བ་ཡིད་འཇུག་པའོ། དེ་ལས་ཟློག་པ་སྔགས་བཙུན་ནང་འཁྲུགས་བྱེད་པའི་པར་སྒོམ་ན་གནས་ཀྱིས་སྤང་བའོ། །གཉིས་པ་གྲོགས་ཀྱིས་མི་སྤང་བ་ནི། གྲོགས་སྟོབས་དང་ལྡན་པ་བརྟེན་པའོ། །རྒྱུ་མཚན་རྗེ་ཕག་མོ་གྲུ་པའི་གཏམ་རྒྱུད་གསུང་ངོ། །གསུམ་པ་ཟས་ཀྱིས་མི་སྤང་བ་ནི།

ཁ་ཟས་བཅུད་ཅན་དང༌། ཐིག་ལེ་འཕེལ་བའི་ཟས་ད་བྱེད་དང༌། བྱེའུ་མཆིལ་པའི་ཤའོ། ཁ་ན་མ་ཐོ་བ་སྤངས་པ། བཞི་པ་རྫས་ཀྱིས་མི་སྤང་བ་ནི། བཀྲ་ཤིས་པ་མཐོང་བ་ཙམ་གྱིས་ཏིང་ངེ་འཛིན་སྐྱེ་བ་བཅང་བའོ། །རྟེན་འབྲེལ་ལ་བཏུབ་པ་དང༌། མི་བཏུབ་པའི་རྒྱུ་མཚན་སྤྱན་སྔའི་གཏམ་རྒྱུད་གསུངས་སོ། །ལྔ་པ་དུས་ཀྱི་མི་སྤང་བ་ནི། འདོད་ཆགས་དྲག་པོ་ནམ་སྐྱེས་པའི་དུས་དེར། ཐོག་དུ་གནམ་རྡིབ། འོད་དུ་ས་རལ་ཡང༌། དེ་ཉིད་ལ་མཉམ་པར་བཞག་གོ། དུས་དེར་མ་བསྒོམ་ན་དུས་ཀྱི་སྤང་པའོ། གཉོས་དང་ངད་ཕུ་བའི་གཏམ་རྒྱུད་གསུངས་སོ། །དྲུག་པ་འདོད་ཡོན་གྱིས་མི་སྤངས་པ་ནི། མིག་གིས་གཟུངས་སྡུག་པ་མཐོང་བ། རྣ་བས་སྒྲ་སྙན་པ་ཐོས་པ། སྣས་དྲི་ཞིམ་པ་ཚོར་བ། ལྕེས་རོ་མངར་བ་མྱོང་བ། ལུས་ཀྱིས་རེག་བྱ་འཇམ་པ་རེག་པ་དང་མི་འབྲལ་བར་བྱའོ། །དེ་ལས་བཟློག་པ་ནི་འདོད་ཡོན་གྱིས་སྤངས་པའོ། །བདུན་པ་ཆོས་ཀྱིས་བདེ་བ་མི་སྤང་བ་ལ་བཞི་སྟེ། བུམ་དབང་པས་བསྐྱེད་རིམ་ལྷ་སྒོམ་པའི་དུས་སུ། གཞོན་ཞིང་མཛེས་པ། སྐུ་ཤ་རྒྱས་པ། ལང་ཚོ་ཕུན་སུམ་ཚོགས་པ། ཡུམ་རྡོ་རྗེ་རྣལ་འབྱོར་མ་ལ་སོགས་པའང༌། གཞོན་ནུ་མ་ལོ་བཅུ་དྲུག་ལོན་པ་ལྟ་བུར་མཛེས་ཤིང་ཡིད་དུ་འོང་བ། དར་ལ་བབ་པ། བརྒྱན་བཀྲག་ཅན་དང༌། འོད་ཅན་གྱིས་བརྒྱན་པ། དེ་ལྟ་བུ་བྲི་བ་འམ། སྒོམ་པར་སོང་ན། བཀྲ་ཤིས་བདེ་ལེགས་དཔག་ཏུ་མེད་པ་འབྱུང་ངོ། །ངའི་བཀྲ་ཤིས་སྒོ་མང་གི་ལྷ་འདི་རྣམས་རེ་རེས་ཀྱང༌། འཛམ་བུ་གླིང་གི་བདེ་སྐྱིད་སྒྲུབ་ནུས་པ་ཤ་སྟག་བཞུགས་པ་ཡིན། ཡི་དམ་གྱི་ལྷ་ཀེང་རུས་ལྟ་བུ་ཤ་མེད་པ་རྒས་པ་འམ། འཁོགས་པ་ སྟེ་མི་མཛེས་པ་ ལ་སོགས་པ་ཡི་དྭགས་ཀྱི་གཟུགས་ལྟ་བུ་སྒོམས་ནས། ཆོས་ཀྱིས་སྤངས་པ་ཡིན་ནོ། གཏུམ་མོ་བས་རྩ་གཡོན་པ་ལ་བརྟེན་པའི་གཏུམ་མོ་བསྒོམ། གཡས་པ་ལ་བརྟེན་པའི་གཏུམ་མོ་སྤང་ངོ། །དབང་གསུམ་པས། བཀྲ་མི་ཤིས་པ། གཅིག་ཤོས་མེད་པའི་བུད་མེད་ལ་མིག་གིས་མི་བལྟ། ཡིད་ལ་མི་བྱ།

དེ་ལས་བཟློག་པ་མི་སྤང་ངོ། །དབང་བཞི་པས། སྡུག་བསྔལ་དང༌། མྱ་ངན་དང༌། ཡིད་མི་བདེ་བའི་སེམས་བཅུ་ཆོས་ཀྱིས་ཚར་གཅད་ལ། བདེ་བ་འམ། ཆགས་པ་དང་ཕྱག་རྒྱ་ཆེན་པོ་ཟུང་འཇུག་ཏུ་བསྒོམ་མོ། །ཆོས་ཐུན་གསུམ་པའོ།། ཡང་བླ་མ་རིན་པོ་ཆེའི་ཞལ་ནས། ཆོས་དེ་ལྟ་བུ་ཉམས་སུ་ལེན་པའི་རྣལ་འབྱོར་པ་ཞིག་ཡུལ་གང་དུ་ཡོད་ཀྱང༌། ཡུལ་ཕྱོགས་དེར་བཀྲ་ཤིས་པ་དང༌། བདེ་ལེགས་དཔག་ཏུ་མེད་པ་ཞིག་འོང་བར་འདུག་སྟེ། འཁྲུགས་རྩོད་དང༌། ཡས་ནད་མེད་པ། མི་དར་བ། སྔར་ནས་ཡོད་པའི་ལོ་ཐོག་དང༌། སྨན་དང་འབྲུ་ཐམས་ཅད་དུས་སྨིན་པ་དང༌། སྔ་ན་མེད་པའི་ལོ་མ་དང༌། མེ་ཏོག་དང༌། འབྲས་བུ་ངོ་མཚར་ཅན་གསར་དུ་སྨིན་པ་དང༌། གླང་གར་དང༌། ཤོན་དང༌། བཀྲ་ཤིས་པའི་རོལ་མོ་ཐམས་ཅད་དར་བ་དང༌། རྒྱལ་ཁམས་གཞན་གྱི་རོལ་མོ་མཁན་རྣམས་ཀྱང་དེར་འདུ་བ་དང༌། དུས་ཐམས་ཅད་རྩེ་དགའི་བདེ་བས་དུས་འདའ་བར་བྱེད་པ་དང༌། བཀྲ་ཤིས་ཀྱི་དངོས་པོ་གསེར་གཡུ་ལ་སོགས་པའི་རིན་པོ་ཆེའི་རིགས་དང། དར་ཟབ། གོས་ཆེན་ལ་སོགས་པའི་བཀྲག་ཅན་འོད་ཅན་མང་པོ་དང༌། བཀྲ་ཤིས་པའི་རྫས་ཐམས་ཅད་དེར་འདུ་བ་འོང་སྟེ། ཕུན་སུམ་ཚོགས་པ་ཐམས་ཅད་དེར་འབྱུང་བ་ལ། གཙོ་བོ་རྣམས་ཀྱིས་ངེད་གྲོས་མཁས་པ་ལས་བྱུང་བ་ཡིན་ཟེར། མོ་བཙུན་རྣམས་ཀྱིས་ངེད་མཛངས་པ་ལས་བྱུང་བ་ཡིན་ཟེར། སྟག་ཤར་རྣམས་ཀྱིས་ངེད་དཔའ་བ་ལས་བྱུང་ཟེར། རབ་བྱུང་རྣམས་ཀྱིས་ངེད་མཁས་པ་དང་བཙུན་པ་ལས་བྱུང་ཟེར་བ་ལ་སོགས་པ་མང་པོ་འབྱུང་སྟེ། རྣལ་འབྱོར་པ་དེའི་ཏིང་ངེ་འཛིན་དེ། ཞེ་སྡང་ལ་སོགས་པ་ཉོན་མོངས་པ་གསུམ་གྱིས་འཁྲུགས་ན། ཡུལ་དེར་ཡང་དེའི་ཉེས་པ་འཁྲུག་པ་ལ་སོགས་པ་ཕུང་བ་འབྱུང་བས། དེ་བཅུ་ཆོས་ཀྱི་གནད་ཀྱི་བསྲུང་དགོས། གཞན་ཡང་བུ་མོ་ལང་མཚོ་དར་ལ་བབ་པ། འདིའི་སྟོབས་ཡོད་པ་ཞིག ཡོད་པའི་གྲོང་དེར་ཡང༌། སྔར་གྱི་བཀྲ་ཤིས་དང༌། བདེ་ལེགས་དེ་རྣམས་འབྱུང་སྟེ། གྲོང་དེའང་བཀྲག་ཅན་དང༌། འོད་ཅན་དུ་འོང༌། ད་ལྟ་མི་གཞོན་ནུ་

ཕལ་པ་ སྡོད་པ་ལའང༌། གྲོང་དེ་ཉམས་དགའ་ཟེར་བ་འབྱུང༌། གྲོང་དེའི་མི་ཕྱུག་རྣམས་ཀྱང་འབྱོར་ཞིང་བདེ་སྐྱིད་དང་ལྡན་པ་འབྱུང་ངོ། །བུ་མོ་དེའི་ཏིང་ངེ་འཛིན་ཤོར་བའམ། བུ་མོ་དེ་མེད་ པ་དང་ཟེར་ ན། གྲོང་དེ་དུས་ཅིག་ན་ནག་ཧྲུལ་གྱིས་འགྲོ། རྗེ་ཕག་མོ་གྲུ་པ་ཁོང་རང་སློབ་དཔོན་རྒྱལ་པོ་དངོས་སུ་བཞེད་པར་གདའ། ཁོང་རང་དེའི་རྣལ་འབྱོར་པར་བཞུགས་པའི་སྟབས་ཀྱི། ངམ་ཤོད་ཀྱི་བུད་མེད་རྣམས་གཟུགས་བཟང་ཞིང་མཛེས་པ། ཆགས་པ་ཆེ་བ། གོས་དང་རྒྱན་བཟང་བ། གླུ་གར་དང་རོལ་མོ་ལ་མཁས་པ་རྣམས་འབྱུང་བ་དེ་ཁོང་གི་བྱིན་རླབས་སུ་འདུག ངམ་ཤོད་ཡུལ་བཟང་བ་ཨ་ཅང་ཆེ་སྟེ། རྗེ་ཕག་མོ་གྲུ་པ་འམ། མངའ་བདག་རིགས་གསུམ་མགོན་པོ་དེ་རྣམས་བྱོན་པའི་བྱིན་རླབས་སུ་གདའ། ཚོང་འདུས་ཆེན་པོའི་མི་རྣམས་གཟུགས་ མཛེས་ཤིང་ཆགས་པ་ཆེ་བ་ དང་ལྡན་ཞིང༌། ནོར་འོད་ཅན་དང་བཀྲག་ཅན་མང་པོ་དེར་འདུ་བ་དང༌། ལོངས་སྤྱོད་ཕུན་སུམ་ཚོགས་པ་འབྱུང་བ་ཡང༌། ཚོང་འདུས་དེ་ན་བུད་མེད་སྨད་ཚོང་མ། འདིའི་སྟོབས་ཆེན་པོ་ཡོད་པ་རེ་རེ་ཡོད་པས་དེ་རྣམས་འབྱུང་བ་ཡིན། ཚོང་འདུས་དེ་ནི་རིན་པོ་ཆེ་ཡོད་པ་དང༌། ཀླུའི་ཕོ་བྲང་ཡོད་པ་ཡིན་ཟེར་བ་ཀུན་མ་གོ་བ་ཡིན། ཕྱིའི་ ནོར་བུ་རིན་ ནང་གི་ཏིང་ངེ་འཛིན་ པོ་ཆེ་ཡང་འདི་ལས་གྲུབ་པ་ཡིན། འདི་མཐར་ཐུག་པས་བཅོམ་ལྡན་འདས་རྡོ་རྗེ་འཆང་ཆེན་པོའི་དབུའི་གཙུག་ཏོར་གྱི་ནོར་བུ་རིན་པོ་ཆེ་ཡང་བྱུང་བ་ཡིན། བུད་མེད་དེའི་ འདི་ སྟོབས་ཆེ་ཆུང་གིས། ཚོང་འདུས་དེར་དར་རྒུད་ཀྱང་འོང༌། ངའི་འབྲི་གུང་ན་ཡང་འདི་ལྟ་བུའི་ཏིང་ངེ་འཛིན་ཡོད་པའི་རྣལ་འབྱོར་པ་རེ་རེ་འབྱུང་བས། མི་ཉག རྒྱལ་པོ་ལ་སོགས་པ་གོང་དང་ཟབ་ཆེན་ངོ་མཚར་ཅན་གྱིས་རྫས་དང༌། དངོས་པོ་རྣམས་འབུལ་བ་དང༌། བདེ་སྐྱིད་དཔག་ཏུ་མེད་པ་འབྱུང་བ་འདི་རྣམས་འཇིག་རྟེན་པ་རྣམས་ཐུན་མོང་གི་ཡོན་ཏན་ཡིན་གསུང༌། ཆོས་ཐུན་བཞི་པའོ། །བླ་མ་རིན་པོ་ཆེའི་ཞལ་ནས། དེ་ལྟར་ཉམས་སུ་བླངས་པ་འདོད་ཆགས་དེ་ཉིད་ཀྱིས་འདོད་ཆགས་དག་ནས།

ཡས་བརྟན་པའི་དགའ་བ་བཞི་མངོན་དུ་གྱུར་པ། དགའ་བྲལ་གྱི་དགའ་བ་ཡུལ་བུད་མེད་ལ་དངོས་སུ་སྤྱོད་པའི་དགའ་བ་དེ་བས་བཅུ་དྲུག་འགྱུར་གྱིས་ཆེ་བའི་བདེ་བ་སྐྱེ། དེ་འདོད་ཆགས་དབང་དང་བསྲེ་བས་ཉམས་སུ་བླངས་པས། ལྷན་ཅིག་སྐྱེས་པའི་ཡེ་ཤེས་སུ་ཚུད་ནས། ཡས་བབས་ཀྱི་དགའ་བ་བཞི་མཐར་ཐུག་པའི་ཏིང་ངེ་འཛིན་རྒྱུད་ལ་སྐྱེ་བ་ཡིན་གསུང༌། དེ་ལ་ཕྱག་རྒྱ་ཆེན་པོ་ཡོད་ན། དེ་རྣམས་དང་ཟུང་འཇུག་ཏུ་འོང༌། མེད་ན་འཇིག་རྟེན་པའི་ལམ་ཡིན། བསྒོམས་ཀྱང་ལྷ་གནས་བཞིར་སྐྱེ་བ་མ་གཏོགས་པ་མེད། ལམ་ལྔའི་དབང་དུ་བྱས་ན། ཚོགས་སྦྱོར་གཉིས་ཡིན། རྣལ་འབྱོར་བཞིའི་དབང་དུ་བྱས་ན། རྩེ་གཅིག་རྣལ་འབྱོར་ཡིན། མདོར་ན་ཡས་བརྟན་པ་འཛག་བཅས་ཀྱི་དགའ་བཞི་བྱ་བ་ཡིན། བླ་མ་ས་སྐྱ་པས་ཀྱང༌། བླ་མ་རིན་པོ་ཆེ་ལ་འདིའི་དུས་སུ་མཐོང་ལམ་དུ་ངོ་སྤྲད་པ་ཡིན་པར་གདའ། རྗེ་སྒམ་པོ་པ་ནི་ལུས་ལ་ཚེར་མ་ཟུག་པ་ཚུན་ཆད་བདེ་བར་ཤར་བའི་བདེ་བ་ཆེན་པོའོ། །ཡུལ་བུད་མེད་ལ་འདོད་ཆགས་དང་བྲལ་བ་བྱུང་ཡང་ཞེན་ན་གོལ་སར་བཞེད་ལ། དེ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་ངོ་མ་འཕྲོད་ཀྱི་རིང་ལ་རྩེ་གཅིག་གི་རྣལ་འབྱོར་དུ་བཞེད་དོ། །གཏུམ་མོ་བསམ་གཏན་ལ་བརྟེན་ནས་རྟོགས་པ་བརྟན་པོ་སྐྱེ་བ་ཡིན་ནོ། །དེ་ལྟར་ཡས་བརྟན་པའི་དགའ་བ་བཞི་པོ་དེ་དབང་དང་བསྲེས་ནས་ཉམས་སུ་བླངས་པས། དམ་ཚིག་གསུམ་པོ་དེ་མ་ཉམས་པར་བསྲུངས་ནས། འདོད་ཆགས་ཉིད་ཀྱིས་འདོད་ཆགས་འདག་སྟེ། དེ་ལྟར་བཅོམ་ལྡན་འདས་རྡོ་རྗེ་འཆང་ཆེན་པོས། འདོད་ཆགས་ཉིད་ཀྱིས་འདོད་ཆགས་འདག །སྲིད་པས་སྲིད་པ་འདག་པར་བྱེད། །ཅེས་བྱ་བ་གསུངས་པས་ཟག་བཅས་ཀྱི་དགའ་བ་བཞི་འདག་ནས། ལྷན་ཅིག་སྐྱེས་པའི་ཡེ་ཤེས་ཟག་མེད་ཀྱི་དགའ་བ་བཞི་འཆར་ཏེ། འདི་མས་བརྟན་པའི་དགའ་བཞི་བྱ་བ་འཇིག་རྟེན་ལས་འདས་པའི་ལམ་ཡིན། དགའ་བ་བཅུ་དྲུག་གི་དབང་དུ་བྱས་ན། རྩི་ལུགས་མི་འདྲ་བ་མང་ན་ཡང༌། རེ་རེ་ལ་ལའང་དགའ་བ་བཞི་བཞིར་མཆིས་ཏེ།

ལྷན་ཅིག་སྐྱེས་པ་ཟག་མེད་ཀྱི་དགའ་བ་བཞི་བྱ་བ་ཡིན། འདིའི་དུས་སུ་རྟེན་ཐིག་ལེ་དཀར་པོ་དང༌། དྭངས་མ་དེས་ལྟེ་བའི་རྩ་མདུད་རྣམས་གང་བ་བརྟན་པས། བརྟེན་པ་ཟག་མེད་ཀྱི་དགའ་བ་བཞི་མཐར་ཕྱིན། དེའང་དགའ་བ་བཞིའི་འགྲོས་དབང་བཞི་ཉམས་སུ་བླངས་ནས་དམ་ཚིག་གསུམ་པོ་མ་ཉམས་ན། རྟེན་ཐིག་ལེ་སེར་པོ་དྭངས། སྙིང་ཁར་བརྟེན། རྟེན་པ་ཟག་མེད་ཀྱི་མཆོག་དགའ་མཐར་ཕྱིན། རྟེན་ཐིག་ལེ་དམར་པོ་དྭངས། མགྲིན་པར་བརྟན། བརྟེན་པ་ཟག་མེད་ཀྱི་དགའ་བྲལ་མཐར་ཕྱིན། རྟེན་ཐིག་ལེ་སྔོན་པོ་དྭངས། སྤྱི་བོར་བརྟན། བརྟེན་པ་ཟག་མེད་ཀྱི་ལྷན་ཅིག་སྐྱེས་དགའ་མཐར་ཕྱིན། ཟག་མེད་ཀྱི་དགའ་བ་བཞི་དག སྤྱི་གཙུག་ནོར་བུ་སྔོན་པོ་ཡིན། བཅོམ་ལྡན་འདས་ཀྱིས་ཀྱང༌། ཕྱག་རྒྱ་ཆེན་པོའི་དབང་བསྐུར་ནས། །ཇི་ལྟར་ཤེས་པའི་བདེ་ཆེན་པོ། །དེ་ཡིས་འདི་ནི་བྱིན་རླབས་ཡིན། །གཞན་ལས་དཀྱིལ་འཁོར་འབྱུང་བ་མེད། །བདེ་བ་གནས་ཅིང་བདེ་བ་སེར། །བདེ་བ་དམར་པོ་བདེ་བ་དཀར། བདེ་བ་ལྗང་གུ་བདེ་བ་སྔོ། །བདེ་བ་རྒྱུ་དང་མི་རྒྱུ་ཀུན། །བདེ་བ་ཤེས་རབ་བདེ་བ་ཐབས། །དེ་ དེའི་དཔེ་ བཞིན་ཀུན་ཏུ་རུ་སྐྱེས་བདེ། །དོན་ བདེ་བ་དངོས་པོ་དངོས་མེད་བདེ། །རྡོ་རྗེ་སེམས་དཔའི་བདེ་བར་བརྗོད། །ཅེས་བགྱི་བ་གསུངས་པའང་འདི་ལ་དགོངས་པ་ཡིན། གསང་གནས་ནས་ ལྟེ་བའི་བར་དུ་བརྟན་པ་ན་ སྙིང་ཁའི་བར་དུ་སྤྲོས་བྲལ་གྱི་རྣལ་འབྱོར། སྙིང་ག་ནས་ མགྲིན་པ འི་བར་དུ་བརྟན་པས་ རོ་གཅིག་གི་རྣལ་འབྱོར། སྤྱི་བོར་ བརྟན་པས་ ལྷན་ཅིག་སྐྱེས་པ་མཐར་ཕྱིན་པ འི་གཙུག་གཏོར་སྔོན་པོ་འབྱུང་བ་ སྒོམ་མེད་ཀྱི་རྣལ་འབྱོར་རོ། །འཁོར་ལོ་བཞིའམ་ལྔ་པོ་འདིར་བརྟན་པས་ཡོན་ཏན་གྱི་ཚོགས་ཐམས་ཅད་མངོན་སུམ་དུ་འབྱུང་བ་ཡིན་ནོ། །རྟོགས་པ་ཡོད་ན་གནད་འདི་མེད་པའི་ཐབས་མེད་པ་ཡིན། ས་ལམ་དང་སྦྱར་ན་དབང་དང་བསྲེ་བ་ཚོགས་ལམ། ཟག་བཅས་ཀྱི་དགའ་བ་བཞི་སྦྱོར་ལམ། གསང་གནས་སུ་བརྟན་པས་ཟག་མེད་ཀྱི་དགའ་བ་སྐྱེས་པ་མཐོང་ལམ།

ལྟེ་བ་མན་ཆད་གང་ན་མཐོང་ལམ་གྱི་ཡོན་ཏན་བརྒྱ་ཕྲག་བཅུ་བདུན་ནམ་བཅུ་གཉིས། སྙིང་ག་མན་ཆད་ས་བདུན་གྱི་ཡོན་ཏན་དང་བཅས་པ། མགྲིན་པ་ཡན་ཆད་་སྤྱི་བོ་མན་ཆད་དག་པ་ས་གསུམ་ཡོན་ཏན་དང་བཅས་སྟེ་སྒོམ་ལམ་ས་བཅུའོ། །དེས་གསུམ་གྱི་སངས་རྒྱས་ཐམས་ཅད་ཀྱི་ཤེས་རབ་ཡེ་ཤེས་ཀྱི་དབང་བསྐུར། ཤེས་བྱའི་སྒྲིབ་པ་རྩ་མདུད་གསུམ་གྲོལ། མས་བརྟན་པའི་དགའ་བཞིའམ་བཅུ་དྲུག་ལྷན་ཅིག་སྐྱེས་པའི་ཡེ་ཤེས་མཐར་ཕྱིན། བར་ཆད་མེད་པ་དབུ་མའི་ལམ་ནས་གཤེགས་པ་དབུ་ལ་གཙུག་ཏོར་རྫོགས། མཚན་བཟང་པོ་སུམ་ཅུ་རྩ་གཉིས། དཔེ་བྱད་བཟང་པོ་བརྒྱ་བཅུ་ལ་སོགས་པས་བརྒྱན་པ་ནི་མཐར་ཕྱིན་པའི་ལམ་མོ། །ཆོས་ཐུན་ལྔ་པའོ། །བླ་མ་རིན་པོ་ཆེའི་ཞལ་ནས། དེ་ལྟར་ཉམས་སུ་ལེན་པ་ལ་ནང་ལུས་ཀྱི་རྟེན་འབྲེལ་བཟང་མོ་གོ་དགོས་ཏེ། རྩ་མདུད་རྣམ་པ་ལྔ། རླུང་ལྔ། ཡུམ་ལྔ། མཁའ་འགྲོ་ལྔ། རིགས་ལྔ། སྐུ་མདོག་ལྔ། འཆོལ་པ་དང་མ་འཆོལ་པ་སྤོང་གསུང༌། བཀའ་རྒྱ་ཅན་ནོ། །དེ་ལ་མདུད་པ་ལྔ་ནི། གསང་གནས་ལ་སོགས་པའི་འཁོར་ལོ་ལྔའོ། རླུང་ལྔ། ཡུམ་ལྔ། ཌཱ་ཀི་ལྔ། སྐུ་མདོག་ལྔ་ལ་སོགས་པ་ནི། གསང་གནས་སུ་སའི་རླུང་བདེ་བས་དབང་བྱས་ནས། སངས་རྒྱས་སྤྱན་མ་

ས་བདག་བྱིན་གྱིས་བརླབས་པས་ཏེ་ སེར་མོའི་ཞལ་མཐོང༌། མཁའ་འགྲོ་མ་ལྔ་ལས་རིན་ཆེན་མཁའ་འགྲོ་མ་རྣམས་དང་ལྷན་ཅིག་ཏུ་གནས། རྣལ་འབྱོར་པའི་དབང་དུ་འདུ། དངོས་གྲུབ་སྟེར། ཉོན་མོངས་པ་ང་རྒྱལ་དག་པས་ བྲལ་འབྲས་ རིན་ཆེན་འབྱུང་ལྡན་གྱི་ཞལ་མཐོང༌། བདུད་རྩི་དྲི་ཆེན་དྭངས་པས་དྲི་ཆེན་ སྣང་བ་ཐམས་ཅད་འོད་ཟེར་སེར་པོའི་སྣང་བ་ གསེར་དུ་འཛག གསེར་འགྱུར་གྱི་རྩི་འགྲུབ་བོ། །ལྟེ་བར་མེ་རླུང་དབང་དུ་འདུས་པས། གོས་དཀར་མོ་དམར་མོའི་ཞལ་མཐོང༌། པད་མའི་མཁའ་འགྲོ་དབང་དུ་འདུ། འདོད་ཆགས་པས་འོད་དཔག་མེད་ཀྱི་ཞལ་མཐོང་ངོ༌། །སྙིང་གར་ཆུ་རླུང་དབང་དུ་འདུ་པས། མཱ་མ་ཀི་སྔོན་མོའི་ཞལ་མཐོང༌། རྡོ་རྗེ་མཁའ་འགྲོ་དབང་དུ་འདུ། ཞེ་སྡང་དག་པས་མི་བསྐྱོད་པའི་ཞལ་མཐོང་ངོ། །མགྲིན་པར་རླུང་གི་རླུང་དབང་དུ་འདུས་པས། དམ་ཚིག་སྒྲོལ་མ་ལྗང་ཁུའི་ཞལ་མཐོང༌། ལས་ཀྱི་མཁའ་འགྲོ་དབང་དུ་འདུ། ཕྲག་དོག་དག་པས་དོན་ཡོད་གྲུབ་པའི་ཞལ་མཐོང༌། སྤྱི་བོར་ནམ་མཁའི་རླུང་དབང་དུ་འདུས་པས། ཡུམ་ནམ་མཁའི་དབྱིངས་ཕྱུག་མ་ལ་ཁ་དོག་དང་གཟུགས་མེད། བཅོམ་ལྡན་འདས་དབྱེར་མེད་དུ་བཞུགས་པ་ཡིན། རྣལ་འབྱོར་གྱི་རྒྱུད་ཡོ་གའི་དཀྱིལ་འཁོར་དུ་ཡབ་རིགས་ལྔ་ལ་ཡུམ་བཞི་བྲི་བའི་རྒྱུ་མཚན་ཡང་དེ་ཡིན། སངས་རྒྱས་མཁའ་འགྲོ་དབང་དུ་འདུ། གཏི་མུག་དག་པ་རྣམ་པར་སྣང་མཛད་སྐུ་ལ་ཞིང་ཁམས་ཐམས་ཅད་སྣང་ཞིང༌། ཞིང་ཁམས་ཐམས་ཅད་དུ་སྐུས་ཁྱབ་པའི་ཞལ་མཐོང་ངོ༌། །རིགས་ལྔ་སྐུ་མདོག་འཆོལ་བ་དང་མ་འཆོལ་བ་ནི། དྲི་ཆེན་དྭངས་མ་མི་བསྐྱོད་པའི་ཕོ་བྲང་དུ་འདུས་པས་སྐུ་མདོག་སྔོན་པོ། དཀར་པོ་འདུས་པས་རྡོ་རྗེ་སེམས་དཔའ་དཀར་པོ། ཐིག་ལེ་དམར་པོ་རིན་འབྱུང་གི་ཕོ་བྲང་དུ་འདུས་ན་དམར་པོ། དྲི་ཆེན་གྱི་དྭངས་མ་འདུས་ན། རིན་ཆེན་འབྱུང་ལྡན་སེར་པོ། དྭངས་མ་དཀར་པོ་འོད་དཔག་མེད་ཀྱི་ཕོ་བྲང་དུ་འདུས་ན། སྐུ་མདོག་དཀར་པོ། དམར་པོ་འདུས་ན་སྣང་བ་མཐའ་ཡས་དམར་པོ།

ཤའི་དྭངས་མ་དོན་ཡོད་གྲུབ་པའི་ཕོ་བྲང་དུ་འདུས་ན་སྐུ་མདོག་ནག་པོ། རླུང་གི་དྭངས་མ་འདུས་ན་དོན་གྲུབ་ལྗང་ཁུ། འཁོར་ལོ་རེར་དྭངས་མ་ལྔ་ཆར་འདུས་ན། བདུད་རྩིའི་རྒྱལ་པོ་རྒྱལ་བ་རིགས་ལྔ། འབྱུང་བ་རླུང་བཞི་པོ་ལྷ་མོ་བཞི་ཏེ་འཁོར་དུའོ། །ཡང་འཁོར་ལོ་ལྔ་ལ་གཅིག་ཅར་རམ། རིམ་གྱིས་དྲི་ཆེན་གྱི་དྭངས་མ་སྟོབས་འཕེལ་བས་དབང་དུ་བྱས་ན། རིགས་ལྔ་སྐུ་མདོག་སེར་འཇམ་དུ་འོང་སྟེ། ཇོ་བོས་རིགས་ལྔ་སེར་འཇམ་དུ་མཛད་པའང་དེ་ཡིན། དེ་བཞིན་དུ་གཉིས་དང་གསུམ་ལ་སོགས་པ་འཆོལ་བ་དང༌། མ་འཆོལ་བར་འོང་བ་རྣམས་ཀྱང་ཤེས་པར་བྱ་དགོས། གཞན་ཡང་དཀར་འཇམ་དང༌། དམར་འཇམ་ལ་སོགས་པ་རྣམས་ཀྱང༌། རྗེ་སྒམ་པོ་པས་ཀྱང༌། དགྱེས་པ་རྡོ་རྗེའི་དཀྱིལ་འཁོར་དམར་པོར་ཞལ་གཟིགས་པ་དང༌། བདེ་མཆོག་གི་དཀྱིལ་འཁོར་དཀར་པོར་ཞལ་གཟིགས་པ་ལྟ་བུ་རྣམས་ཡིན་ལ། རྗེ་བཙུན་ཆེན་པོ་ལྷ་འདྲེ་རྣམས་ཀྱི་སྣང་བ་ལ། སེང་ལྡེང་གི་ནགས་སུ་རིགས་ངན་བུ་མོ་ལོངས་སྤྱོད་པར་མཐོང་བ་ནི། ཡུལ་དམན་པ་ལ་བརྟེན་ནས་ཟག་བཅས་ཀྱི་དགའ་བ་གསུམ་སྐྱེས་པའོ། །དངུལ་དཀར་གྱི་མེ་ལོང་ལྟ་བ་ནི། ལྷན་ཅིག་སྐྱེས་པའི་དགའ་བ་ངོས་བཟུང་བའོ། །སྐུ་ལུས་ནམ་མཁའ་ལ་ཐིམ་པ་ནི། གཉུག་མ་ལྷན་ཅིག་སྐྱེས་པའི་ཡེ་ཤེས་ཕྱག་རྒྱ་ཆེན་པོའི་ངང་ལ་བཞུགས་པའོ། །མཆོང་ལུང་གི་བྲག་ལ་བཞུགས་པའི་དུས་སུ་ལྟེ་བའི་རྣལ་འབྱོར་ཡིན་ཏེ། ཉི་ཟླ་གོས་སུ་གྱོན་པ་ནི། ལྟེ་བ་ནས་འབར་འཛག་མཛད་པའི་བདེ་བའི་ངོ་བོར་རྩེ་གཅིག་ཏུ་བཞུགས་པའོ། །དབུ་ལ་མེ་ཏོག་གི་ཕྲེང་བ་བཅིངས་པ་ནི། ཁམས་དགུའི་དྭངས་མ་སྣ་ཚོགས་འདུས་པའོ། །ཕྱག་གཡས་པའི་གདུགས་ནི། རྩ་གཡས་པའི་རླུང་དབུ་མར་ཚུད་པས་ཚད་མེད་པའི་སྙིང་རྗེ་ཆེན་པོས་འགྲོ་བའི་ཁུར་ཁུར་བའི་ཐུགས་རྗེ་བསྐྱེད་པས། སེམས་ཅན་ཐམས་ཅད་ཀྱིས་གདུགས་བཞིན་དུ་འཁུར་བ་དང༌། ཐམས་ཅད་ཟིལ་གྱིས་གནོན་པའོ། །གཡོན་པའི་རྒྱལ་མཚན་ནི། རྩ་གཡོན་པའི་རླུང་དབུ་མར་ཚུད་པ་བྱམས་པའི་སྟོབས་ཆེན་པོ་འཁྲུངས་པས།

སེམས་ཅན་ཐམས་ཅད་ལ་ཕན་པ་དང༌། སྒྲུབ་བརྒྱུད་ཀྱི་བསྟན་པ་མི་ནུབ་པའི་རྒྱལ་མཚན་ནོ། །སེང་གེ་ལ་ཆིབས་ནས་ནམ་མཁའ་ལ་བྱོན་པ་ནི། ཀུན་རྫོབ་བྱང་ཆུབ་ཀྱི་སེམས་སྟོབས་རྒྱས་པས། སྨིན་མཚམས་ཀྱི་ཐིག་ལེ་འཕེལ་བའི་དྭངས་མ་ལྟེ་བར་འདུས་པའོ། །ནམ་མཁར་གཤེགས་པ་ནི། བྱང་ཆུབ་ཀྱི་སེམས་དབུ་མར་དྲངས་པའོ། །ཡང་ཕྱིས་སྙིང་གའི་རྣལ་འབྱོར་ལ་བཞུགས་པའི་དུས་སུ། ཇོ་མོ་ལྷན་སྨན་བཀྲ་ཤིས་ཚེ་རིང་མའི་སྣང་བ་ལ་རྒྱ་མཚོའི་ཀློང་དཀྱིལ་ན་བཞུགས་པ་ནི་སྙིང་ཁར་ཆུ་རླུང་དབང་དུ་འདུས་པའོ། །མེ་དཔུང་འབར་བ་གྱོན་པ་ནི། མེ་རླུང་དབང་དུ་འདུས་པའོ། །རི་བོ་གྱུར་མིད་ཟ་བ་ནི། ས་རླུང་དབང་དུ་འདུས་པའོ། །རལ་གྲིའི་སེ་ལ་རྒྱབ་གཏད་པ་ནི། རླུང་གི་རླུང་དབང་དུ་འདུས་པའོ། །དབུ་ལ་དུག་སྦྲུལ་གྱི་ཐོད་ནི། སྤྱི་བོར་ནམ་མཁའི་རླུང་དབང་དུ་འདུས་པའོ། །མདུང་རྩེ་ལ་དཀྱིལ་ཀྲུང་བཅས་པ་ནི། ཞེ་སྡང་དབང་དུ་འདུས་པའོ། །དེ་ནས་སྤྲོས་བྲལ་རོ་གཅིག་དུ་བོགས་ཐོན་ཁར། ཆུ་དབར་དུ་ལྷ་འདྲེའི་དམག་འབྱུང་བ་རྣམས་མགྲིན་པའི་རྩ་གསུམ་མདུད་རྣམས་དྭངས་མའི་རླུང་གིས་དྲལ་བས་ལྷ་འདྲེའི་དམག་ནི་ཚོགས་སུ་བྱུང་བ་ཡིན་ཏེ། ལཾ་མཱཾ་པཾ་ཏཱཾ་ཨཾ་ལྔའི་རྩ་མདུད་དྲལ་བ་ལས། སྙིགས་མ་ ཉོན་མོངས་པ་ལྔ་ལས། ཚེ་རིང་མ་དཔོན་གཡོག་ལྔ། ཤ་ཟ་མ་ལྔར་བྱུང་བ་ཡིན། རྩ་བྲན་དྲལ་བས་དམག་ཚོགས་རྣམས་བྱུང་བ་ནི། རྩའི་མདུད་པ་གྲོལ་ནས་རྩའི་ནང་དུ་རླུང་ཞུགས་པ་ཡིན་ཏེ། སའི་རླུང་ལས་ཕྱོགས་བཞི་འོབས་ཀྱིས་བསྐོར་བ། མེའི་རླུང་ལས་ནམ་མཁའ་མེ་ཡིས་འཁྲིགས་པ་དང༌། ཆུའི་རླུང་ལས་ས་གཞི་ཆུ་ཡིས་ཁེངས་པ་དང༌། རླུང་གི་རླུང་གིས་མཚམས་བཞི་གྱད་ཀྱིས་བསྲུང་བ་དང༌། དེ་ལ་སོགས་པ་དཔག་ཏུ་མེད་པ་རྣམས་མགྲིན་པའི་རྩ་རླུང་གི་རྟེན་འབྲེལ་ལོ། །འདིའི་དུས་སུ་རོ་ཅིག་ཅུང་མ་རྟོགས་སྤྲོས་བྲལ་རོ་གཅིག་དུ་འགྲོ་ཁ་ཡིན། མགུར་མཛད་པ་ལས་ཀྱང༌། འདྲེར་འཛིན་གྱི་རྣམ་རྟོག་རིན་པོ་ཆེ། །གཞི་སྐྱེ་མེད་ཀྱི་གསལ་འདེབས་ངོ་མཚར་ཆེ། །ཞེས་གསུངས་པས་ཤེས་སོ། །དེའི་དུས་སུ་ཤ་ཟ་མ་ལྔར་བྱུང་བ་ཡང༌།

དེར་ཐིག་ལེའི་དྭངས་མ་ཅུང་ཟད་འདྲོངས་པས་ཀུན་རྫོབ་བྱུང་ཆུབ་ཀྱི་སེམས་ཀྱི་སྟོབས་རྒྱས་ནས། ཟག་བཅས་ཀྱི་དགའ་བྲལ་འདག་པའི་དུས་ན། སྔར་གྱི་ཤ་ཟ་མ་ལྔ་པོ་དེ་འཇིག་རྟེན་གྱི་མཁའ་འགྲོ་མ་ལྔར་གྱུར་ནས། ཀུན་རྫོབ་བྱང་ཆུབ་མཆོག་ཏུ་སེམས་སྐྱེད་པ་ཞུས། དེ་ནས་མགྲིན་པ་ཐིག་ལེའི་དྭངས་མས་ཁེངས་པས། ཟག་མེད་ཀྱི་དགའ་བྲལ་མངོན་དུ་གྱུར། སྒོམ་རོ་གཅིག་དུ་རྟོགས་པ་སྣང་བ་དབང་དུ་འདུས། ཇོ་མོ་ཚེ་རིང་མ་དཔོན་གཡོག་ལྔ་འཇིག་རྟེན་གྱི་མཁའ་འགྲོ་མ་ལྔར་ཡོད་པ་དེ་ལས་ཀྱི་མཁའ་འགྲོ་མ་ལྔར་གྱུར་ནས། ལུས་སྙོམས་པར་འཇུག་པ་དགའ་བ་བཞིའི་མཆོད་པ་ཕུན་ཏེ་ཕྱག་རྒྱ་མར་ཞུས་སོ། །དེ་འང་ཕྱི་ནས་མིན་ཏེ་མགྲིན་པའི་རྩ་བདུད་རྣམ་པར་དག་པའི་རྟེན་འབྲེལ་ཡིན་ནོ། །དེ་ནས་རོ་ཅིག་གི་རྟོག་པ་མངོན་དུ་གྱུར་པས། །ཡོད་པ་དངོས་པོར་སྣང་བ་དང༌། །མེད་པ་དངོས་མེད་སྟོང་པ་གཉིས། །ངོ་བོ་དབྱེར་མེད་རོ་གཅིག་པས། །རང་རིག་གཞན་རིག་ཡོད་མིན་ཏེ། །ཐམས་ཅད་ཟུང་འཇུག་ཡངས་པ་ཡིན། །བགྱི་བ་ལ་སོགས་པའི་མགུར་མཛད་ནས་གདའ། ལར་ནས་རྗེ་བཙུན་ཆེན་པོ་དེ། བཅོམ་ལྡན་དོན་ཡོད་གྲུབ་པའི་ཡོན་ཏན་དང་མཉམ་པའི་རིགས་ཅན་དུ་གདའ། ཇོ་མོ་བཀྲ་ཤིས་ཚེ་རིང་མ། དཔལ་འཁོར་ལོ་སྡོམ་པའི་བདེ་ཆེན་གྱི་མཁའ་འགྲོ་མ་བཞིའི་ལཱ་མའི་རིགས་སུ་འདུག། ལས་ཀྱི་རིགས་ཀྱི་མཁའ་འགྲོ་མ་ལཱ་མ་དང་རྗེ་བཙུན་མ་སྒྲོལ་མ་དབྱེར་མེད། དེ་དང་སྐལ་བ་མཉམ་པ་ནི། བཅོམ་ལྡན་དོན་ཡོད་གྲུབ་པ་ལགས། དེའི་དུས་སུ་རྗེ་བཙུན་གྱིས་མགུར་མ་མཛད། ཟ་མ་གསོལ་ན་སྤྱི་བོར་འགྲོངས་པས། དབུའི་གཙུག་ཏོར་ཕྱོགས་རྒྱུ་ཡིན་ཞད་དུ་གདའ། ཡང་སྤྱི་བོར་དཀར་པོས་དབང་བྱས་པའི་དུས་སུ། སྤྲུལ་སྐུའི་བྱིན་རླབས་འབྱུང་བ་རྗེ་བཙུན་སྤྱན་རས་གཟིགས་ལྟ་བུ་ཡིན་ཏེ། སྐུ་མདོག་དཀར་པོར་འོང་བའི་རྒྱུ་མཚན་ཡང་དེ་ཡིན་ལ། རིགས་དྲུག་གི་རྩ་མདུད་དྭངས་མས་གང་བས་རིགས་དྲུག་གི་གནས་སུ་བཀོད་པ་མང་པོ་མཐར་ཕྱིན་པའི་འབྲས་བུ་ཐུབ་པ་དྲུག་ཏུ་འབྱུང་བ་འང་དེ་ཡིན་ནོ། །སེར་པོའི་དུས་སུ་ཐུབ་པ་ཆེན་པོ་ལྟ་བུར་འོང་སྟེ།

སྙིང་ཁ་ན་རྩ་མདུད་ལྔ༌། ཡི་གེ་ཧཱུཾ་བྷྲུཾ་ཨཾ་ཛིཾ་ཁ་ལྔ་ཉོན་མོངས་པ་ལྔ་སྐྱེ་བའི་ས་བོན་སྙིགས་མ་ལྔར་གནས་པ་དེ། ཐིག་ལེས་བྱིན་གྱིས་བརླབས་པས། སྙིགས་མ་ལྔ་བདོའི་སེམས་ཅན་གདུལ་བྱ་འདུལ་བྱེད་དུ་གྱུར་པ་དང༌། སྐུ་གསེར་གྱི་ཁ་དོག་ཏུ་འོང་བ་དེ་ཡིན། སྙིང་ཁ་དེ་ཡུལ་ཡུལ་ཅན་དབྱེར་མེད་འཆར་བའི་གནས་ཡིན་པས། སངས་རྒྱས་ཐམས་ཅད་ཀྱི་ཐུགས་ཆོས་ཀྱི་སྐུས་བྱིན་གྱིས་རློབས་ཅིང༌། སྟོང་པ་ཉིད་སྟོན་པ་བྱུང་བ་ཡིན་ནོ། །དེའི་དུས་སུ་ཆོས་སྐྱོང་རྣམས་ཀྱང་བསྟན་པ་ལ་སྲོག་ཏུ་སོང་བ་འོང་སྟེ། ལྟེ་བར་དམ་ཚིག་གི་བདུད་རྩི་བརྟན་པས་དཔལ་ལྷ་མོ། སྙིང་ཁར་དཔལ་མགོན་པོ། མགྲིན་པར་གནོད་སྦྱིན། སྤྱི་བོར་བརྟན་པས་ཕྱོགས་སྐྱོང་ཐམས་ཅད་ཀྱིས་བྲན་བྱེད་དོ། ཡང་སྤྱི་བོར་དཀར་པོའི་དུས་སུ། སངས་རྒྱས་ཐམས་ཅད་ཀྱི་གསུང་གི་རིགས་འོད་དཔག་མེད་ཀྱིས་བྱིན་གྱིས་རླབས་པས་ངག་མངོན་དུ་གྱུར། གསང་བ་རྟེན་འབྲེལ་ལོ། །སྙིང་གར་སྔོན་པོའི་དུས་སུ་སངས་རྒྱས་ཐམས་ཅད་ཀྱི་ཐུགས་ཀྱི་རིགས་མི་བསྐྱོད་པས་བྱིན་གྱིས་རླབས་པ་དང༌། སེམས་མངོན་དུ་གྱུར། ནང་གི་རྟེན་འབྲེལ་ལོ། །རྩ་གསུམ་ལ་ཁམས་དགུའམ། དྭངས་མ་དཀར་དམར་གྱིས་གང་བའི་དུས་སུ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་རྡོ་རྗེ་འཆང་གིས་བྱིན་གྱིས་བརླབས་པས་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་མངོན་དུ་གྱུར། ཕྱི་ནང་གི་ཆོས་ཐམས་ཅད་གོ། རྩ་མདུད་རེ་རེ་བཞིན་ཁམས་རེ་རེ། ཅིག་ཤོས་རེ་རེས་སངས་རྒྱས་རེ་རེ་སྟེ་སྐུ་མི་ཟད་པ་རྒྱན་གྱི་འཁོར་ལོ། དེས་ཆོས་ཐམས་ཅད་མཁྱེན་པའི་ཡེ་ཤེས་སེམས་ཅན་གྱི་རྐྱེན་གྱིས་འབྱུང་བས། སེམས་ཅན་གྱི་རྐྱེན་མ་ཟད་ཀྱི་བར་དུ་ཆོས་མི་ཟད་པས་གསུང་མི་ཟད་པ་བརྒྱན་གྱི་འཁོར་ལོ། འཁོར་འདས་ཀྱི་ཆོས་ཐམས་ཅད་མ་འདྲེས་པར་མཁྱེན་པས། ཐུགས་མི་ཟད་པ་རྒྱན་གྱི་འཁོར་ལོ་སྟེ། རྡོ་རྗེ་འཆང་ཆེན་པོ་ཐོབ་པའོ། །དེ་ལྟར་ཚེ་གཅིག་གིས་ཐོབ་པར་བྱེད་པ་ལ།

འདོད་ཆགས་དབང་དང་བསྲེ་བ་འདི་ལས་ཟབ་པ་མེད་པ་ཡིན་ཏེ། འདི་ལ་སྔོན་གྱིས་དུས་སུ་སློབ་དཔོན་རྒྱལ་པོ་བྱོན་པར་ལགས་པར་གདའ་སྟེ། ནུབ་ཕྱོགས་ཨུ་རྒྱན་གྱི་ཡུལ་སྟོངས་པར་བྱས་ནས། སྒོ་ཁྱི་ཚུན་ཆད་མཁའ་སྤྱོད་དུ་གཤེགས་པ་ཡིན། ན་ནིང་ཕྱིས་རྗེ་ཕག་མོ་གྲུ་པ་བྱོན་ནས། ཚངས་པར་སྤྱོད་པའི་མན་ངག་ལ་བརྟེན་ནས། ཟག་པ་མེད་པའི་དགའ་བཞི་མཐར་ཕྱིན་པ་འདི་བསྟན་པས། སྤྱིར་ཐུབ་པའི་བསྟན་པ། དགོས་དྭགས་པོའི་བཀའ་བརྒྱུད་འདི་ལ། རབ་ཏུ་བྱུང་བའི་བསྟན་པ་ནམ་ལངས་པ་ལ་ཉི་མ་ཤར་བ་བཞིན་དུ་བཏང་ནས། འོ་སྐོལ་ཐམས་ཅད་ཚེ་གཅིག་གིས་རྫོགས་པའི་བྱང་ཆུབ་ཐོབ་པའི་ལམ་ལ་བཀོད་པ་ཡིན་ནོ། །རྗེ་ཕག་མོ་གྲུ་པ་མ་བྱོན་ན་འོ་སྐོལ་རྣམས་ཅི་ཙུག་བྱེད་དམ། འདིའི་རྣལ་འབྱོར་པ་ཁོང་རང་ལས་ལྷག་པ་མི་བཞུགས་པ་འདུག །རྗེ་ཕག་མོ་གྲུ་པ་ཁོང་རང་སློབ་དཔོན་རྒྱལ་པོ་དངོས་སུ་བཞེད་པར་གདའ། ཁོང་རང་གི་ཆོས་ཀྱི་མཐིལ་འདོད་ཆགས་དབང་དང་བསྲེ་བ་འདི་ལ་མཛད་པར་གདའ། མདོར་ན་ཐིག་ལེ་འདིའི་གྲུབ་ཐོབ་སྔོན་སློབ་དཔོན་རྒྱལ་པོ། ཕྱིས་རྗེ་ཕག་མོ་གྲུ་པ། རྩ་འདི་ལ་སྔོན་སློབ་དཔོན་བིརྺ་པ་བྱོན་པས་འཁོར་འདས་ཀྱི་ཆོས་ཐམས་ཅད་རྩའི་རྟེན་འབྲེལ་འབའ་ཞིག་ཏུ་ཐུགས་སུ་ཆུད་པ་ཡིན། ཕྱིས་རྗེ་ཕག་མོ་གྲུ་པ་བྱོན་པས། ཕྱི་ནང་གསང་གསུམ་གྱི་རྟེན་འབྲེལ་དཔག་ཏུ་མེད་པ་ཞིག་བྱོན་པ་ཡིན། རླུང་འདི་ལ་སྔོན་སློབ་དཔོན་འཕགས་པ་བྱོན་པས། ཆོས་ཐམས་ཅད་རླུང་སེམས་ཀྱི་རྟེན་འབྲེལ་འབའ་ཞིག་ཏུ་གསུངས་པ་ཡིན། ཕྱིས་ནི་གོ་བ་ང་རང་ཙམ་ཡིན་ཏེ། ངས་རླུང་སེམས་དབྱེར་མེད་འདི་གོ་བས་སྣང་བ་རང་སེམས་དང༌། སྐད་ཅིག་བསམ་པའི་རང་གཟུགས་ལ་སོགས་པའི་གྲུབ་མཐའ་ཐམས་ཅད་གོ་བ་ཡིན་ཏེ། ངས་ཐོས་བསམ་མང་པོ་བྱས་པའང་མིན། བཀའ་རབ་འབྱམ་ལ་ཤེས་རབ་ཀྱི་སྣང་བ་ཕྱོགས་མེད་དུ་རྒྱས་པ་ལས་བྱུང་བའང་མིན། རླུང་སེམས་གཉིས་མེད་ཀྱི་གནད་གཅིག་པོ་འདི་གོ་བ་ཡིན་གསུང༌།

འདོད་ཆགས་དབང་དང་བསྲེ་བའོ། །ཆོས་ཐུན་དྲུག་པའོ།། །།ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། ཞེ་སྡང་མི་སྤང་ཞེ་སྡང་འཕོ་བ་དང་བསྲེ་བ་འདི་ལ་གཉིས་ཡིན་གསུང༌། བསམ་པ་སྐད་ཅིག་མའི་ལུས་འཕོ་བ་དང༌། རྣམ་པར་སྨིན་པའི་ལུས་འཕོ་བའོ། །དང་པོ་ལ་ལྔ་སྟེ། དུས་ཀྱི་གནད་དང༌། འཁྲུལ་འཁོར་གྱི་གནད་དང༌། འབྱུང་བ་རླུང་གི་གནད་དང༌། རྣམ་རྟོག་གི་རླུང་གི་གནད་དང་ཞེ་སྡང་འཕོ་བ་དང་བསྲེ་བའི་གནད་དོ། །དེ་ལ་དུས་གནད་ནི། ཞེ་སྡང་ནམ་སྐྱེས་པའི་དུས་སུ། རྩ་གཡས་པ་ལ་གནད་དུ་བསྣུན་པའི་འཁྲུལ་འཁོར་ནི། ལངས་ཏེ་ལག་པ་གཉིས་བྲང་ཁར་སྣོལ་བའི་སྨིན་ཕྲག་བསྡུའོ། །ཡང་ན་སྐྱེས་པའི་འཁྲུལ་འཁོར་དེ་རང་མ་འགྱུར་བའོ། །འབྱུང་བའི་རླུང་གནད་ནི། སྨིན་ཕྲག་བསྡུས་པས། འབྱུང་བའི་རླུང་རྩ་གཡས་པའི་ནང་དུ་སྟོབས་སུ་འགྱུ་ཏེ། དེས་བསམ་པའི་སྟོབས་ཆེན་པོ་སྐྱེད་དོ། །རྣམ་རྟོག་གི་རླུང་གནད་ནི། ཞེ་སྡང་གི་སྟོབས་དེ་མ་ཤོར་བར་དར་ཅིག་བསྒོམ་མོ། །དེ་ནས་ཞེ་སྡང་འཕོ་བ་དང་བསྲེ་བ་ནི་ལྔ་སྟེ། ཞེ་སྡང་བླ་མར་འཕོ་བ་དང་གཅིག སྙིང་རྗེ་འཕོ་བ་དང་གཉིས། བསྐྱེད་རིམ་དུ་འཕོ་བ་དང་གསུམ༌། མོས་གུས་སུ་འཕོ་བ་དང་བཞི། ཕྱག་རྒྱ་ཆེན་པོར་འཕོ་བ་དང་ལྔའོ། །དང་པོ་ནི་བླ་མ་མགྲིན་པར་བསྒོམ། གཉིས་པ་སྙིང་རྗེར་འཕོ་བ་ནི། བླ་མ་རྩ་རི་བ་སྙིང་རྗེ་ལ་གནད་དུ་སོང་བས་དགྲ་དབང་དུ་འདུས་པ་ལྟ་བུའོ། །གསུམ་པ་བསྐྱེད་རིམ་དུ་འཕོ་བ་ནི། དཔལ་རྒཱ་བ་ལོ་ལྷན་སྐྱེས་དངོས། ཞོགས་པ་རྡོ་རྗེ་བླ་མས་ཀླུ་དེད་པ་ལྟ་བུ་སྟེ། ཞོགས་པ་རྡོ་རྗེ་བླ་མས་ཁྱུང་དུ་བྱས་ནས། ལུང་པ་ཞིག་གི་ལྷ་འདྲེ་རྣམས་གསད་པས། ཁོ་ཡོང་བའི་ཞག་གསུམ་གྱི་གོང་ནས་ལྷ་འདྲེ་རྣམས་སྐྱས་བཏང་བ་ལྟ་བུ་ཡིན་ནོ། །བཞི་པ་མོས་གུས་སུ་འཕོ་བ་ནི། མོས་གུས་གནད་དུ་སོང་བས། དཔལ་ནཱ་རོ་པ་ལ་བླ་མས་ཚིག་གཅིག་མ་བསྟན། སློབ་མས་ཐུན་གཅིག་མ་བསྒོམས་ཀྱང༌། མཆོག་གི་དངོས་གྲུབ་ཐོབ་པ་ལྟ་བུའོ། །ལྔ་པ་ཕྱག་རྒྱ་ཆེན་པོར་འཕོ་བ་ནི།

ངད་ཕུ་བ་ལྷོ་བྲག་ཏུ་ཁྱིས་དེད་པ་ལ། ཕྱག་རྒྱ་ཆེན་པོ་ལ་གནད་དུ་སོང་ནས་རོ་གཅིག་རྟོགས་པ་དང༌། བྲག་མཁར་བས་སྙིང་རླུང་བྱུང་བ་ལ། ཞེ་སྡང་ལ་མཉམ་པར་བཞག་ནས། ཕྱག་རྒྱ་ཆེན་པོ་བསྒོམས་པས་རོ་གཅིག་རྟོགས་པ་ལྟ་བུ་ཡིན་ནོ། ཁོ་བོ་འང་སྔོན་ཨེ་ཆུང་དུ་མཛེས་ཞད་པས། རྩ་གཡས་པར་སྡུག་བསྔལ་གྱི་ཁམས་འདུས་པ་ལ། རྗེ་བཙུན་སྤྱན་རས་གཟིགས་ཀྱིས་སྙིང་རྗེ་སྐྱེས་ཏེ། སྙིང་རྗེའི་རྒྱུན་བསྲིངས་པས། སྟོབས་བསམ་གྱིས་མི་ཁྱབ་པར་གྱུར་ནས། རླུང་དབུ་མར་ཚུད། དེ་ལ་ལྔ་པོས་གནད་དུ་བསྣུན་པས། མཛེ་པོ་རི་རྒྱུད་ཙམ་དུ་སོང་བ་དེས་སོས་པ་ཡིན། ཆོས་ཀྱི་རིགས་བརྒྱུད་འཛིན་པ། མོས་གུས་གནད་དུ་སོང་བས། དཔལ་ཕག་མོ་གྲུ་པ་ལ་མོས་གུས་ཅན་རྣམས་དབང་དུ་འདུས། ཡི་དམ་ལ་གནད་དུ་སོང་བས། དེ་ཚུན་ཆད་ཐ་མལ་གྱི་རྣམ་པར་རྟོག་པ་སྐྱེ་མ་མྱོང༌། འདིས་ཐ་མལ་གྱི་ལུས་ངག་ཡིད་གསུམ་དང་སྐད་ཅིག་གིས་བྲལ་ནས། ཡང་དག་པར་རྫོགས་པའི་སངས་རྒྱས་སུ་འཕོ་བ་ཡིན་ཏེ། འདི་རྟོགས་པས་བདག་བསྒྲལ་བར་བྱ་བ་ཡིན། ལོ་རོ་ཆུས་ཁྱེར་དང་ཞང་མཚལ་པ་གཉིས་རྩ་གཡས་པར་ཁམས་འདུས་པས། ལོ་རོ་ཆུས་ཁྱེར་ཆུ་ལ་མ་བྱི་ཡང་སེམས་ཅན་ལ་ཕན་པ་ཆུང༌། ཞང་མཚལ་པ་འཁྲུག་དཔོན་དུ་སོང༌། ཁོང་གཉིས་ལྟ་བུའི་རྣལ་འབྱོར་པ་ལ་རྟ་པ་གོ་མཚོན་ཅན་གྱི་བསྲུང་དགོས། གོ་མཚོན་ལ་སོགས་པ་ཞེ་སྡང་ཅན་ལས་གྲུབ་པའི་རྫས་འབུལ། བརྩད་པོ་དང༌། གཙོ་བོ་དང༌། གནས་བརྟན་དང༌། མི་དཔའ་བོ་སུས་ཀྱང་མི་ཐུབ་པ། ཡུལ་གྲུ་དགུའི་ཁྲམ་པ་དང༌། སྤྲང་བ་ཐམས་ཅད་སློབ་མར་འོང༌། བརྩད་པོ་དང༌། གནས་བརྟན་ཁེངས་གྲགས་ཅན་དང༌། ཞེ་སྡང་ཅན་གྱི་བླ་མཆོད་བྱེད། ས་གཞི་སུས་ཀྱང་མ་ཟིན་པ་མི་རྒོད་ཇག་པ་རྒྱུ་བ། གཞི་བདག་མི་མ་ཡིན་གཏུམ་པོ་ཡོད་པ་དེ་ལྟ་བུར་དགོན་པ་འདེབས་དགོས་པ་དེ་བྱུང༌། ང་འབུའང་དེ་བཞིན་ཡོང་རྒྱུ་དེ་རྗེ་ཕག་མོ་གྲུ་པའི་གདམས་ངག་ཡོད་པས་དེ་ལྟར་མ་སོང་བར། ད་ལྟའི་ཕུན་སུམ་ཚོགས་པ་འདི་ཙམ་འདི་བྱུང་བ་ཡིན།

ཁོང་རྣམས་གདམས་ངག་ཆུང་བས་ལན། ངད་ཕུ་བས་རོ་གཅིག་རྟོགས་ཀྱང་འདན་འཁྲུག་ཡུལ་དེར་འབྱོན་དགོས་པ་བྱུང༌། དེ་རྣམས་རྩ་གཡས་པར་ཁམས་འདུས་པའི་གནད་ཡིན་ནོ། །རྗེ་ཕག་མོ་གྲུ་པ་རྩ་གཡོན་པར་གནད་དུ་སོང་བས་ངམ་ཤོད་དུ་བྱོན་ནས་དགོན་པ་འདེབས་དགོས་པ་དང༌། ཡུལ་གྲུ་དགུའི་བྱི་བོ་

ལོག་གཡེམ་བྱེད་པའི་མི་ ཐམས་ཅད་སློབ་མར་འོང་བ་དང༌། སེམས་ཅན་འདོད་ཆགས་ཅན་མང་པོ་སྨིན་གྲོལ་དུ་མཛད་པ་བྱུང་བ་ཡིན། རྗེ་སྒམ་པོ་པ་རྩ་དབུ་མ་ལ་གནད་དུ་སོང་བས། གཏི་མུག་གྱི་ཡུལ་དྭགས་པོར་བྱོན་ནས། སེམས་ཅན་སྨིན་གྲོལ་ལ་བཀོད། ཁོ་བོ་ཡང་རྩ་གཡས་པ་ལ་གནད་དུ་སོང་བས། ཞེ་སྡང་ཅན་གྱི་ཡུལ་ཞོ་སྟོད་འདིར་སེམས་ཅན་ལ་ཕན་པ་བྱུང་བ་ཡིན། ལར་ཞེ་སྡང་ལ་གནད་དུ་སོང་ན། ལུས་འདི་ཉིད་ཀྱིས་མཁའ་སྤྱོད་ལ་འགྲོ་བའི་གནད་ཡོད་པ་ཡིན་ཏེ། སྒོམ་མི་ཉུང་བར་བྱུང༌། དེ་ལྟར་གནད་དུ་བསྣུན་པས། གནས་སྐབས་ཀྱི་ཡོན་ཏན་ཞེ་སྡང་ཅན་གྱི་སེམས་ཅན་དབང་དུ་འདུ། དྲག་པོའི་ཕྲིན་ལས་འགྲུབ། མཐར་བཅོམ་ལྡན་འདས་ཞེ་སྡང་རྡོ་རྗེའི་ངོ་བོར་འཚང་རྒྱའོ། །གཉིས་པ་རྣམ་པར་སྨིན་པའི་ལུས་འཕོ་བ་ནི། སྔོན་འགྲོ་དང༌། དངོས་གཞི་གཉིས་ལ། དང་པོ་སྔོན་འགྲོ་ནི། འཆི་ལྟས་ཕྱི་ནང་གསང་བ་གསུམ་ཚང་བ་དང༌། ལམ་དུ་བཏང་སེམས་བསྐྱེད། ལྷ་བསྒོམ། དངོས་གཞི་ལ་གསུམ། དམིགས་པའི་གནད། དུས་ཀྱི་གནད། རླུང་གི་གནད་དོ། དམིགས་པ། སྤྱི་བོའི་མདུང་གང་ཙམ་དུ་བླ་མ་བཞུགས་པར་བསྒོམ། སེམས་ཉིད་གསང་གནས་སུ་རྗེ་བཙུན་མར་བསྒོམ། མཁའ་སྤྱོད་ཀྱི་དཔའ་བོ་དང༌། མཁའ་འགྲོ་མ་ཐམས་ཅད་སྤྱན་དྲངས། དེ་ནས་མཁའ་སྤྱོད་ཀྱི་གནས་ནས་བྱོན་པ་ཐམས་ཅད་ཀྱིས་ལྟེ་བ་ནས་བསུས། སྙིང་ཁ་དང་མགྲིན་པའི་་བར་དུ་ཡར་ཡར་བསུས། མགྲིན་པར་ཕྱི་དབུགས་ཆད་ལ་ཁད་ཀྱི་བར་དུ་བསྡད། དེ་ནས་དུས་ཀྱི་གནད་ཕྱི་དབུགས་ཆད་པར་འདུག་ན། རླུང་གི་གནད་འོག་རླུང་གི་གནད་ནི། འོག་རླུང་གིས་སྟེང་རླུང་སྤྱི་བོར་ཕུལ་ཏེ། བླ་མའི་ཐུགས་ཀར་བསྟིམ། དེ་ནས་རོལ་མོའི་སྒྲ་དང༌། གདུགས་དང། རྒྱལ་མཚན་དང༌། བ་དན་ལ་སོགས་པ་མཆོད་པའི་ཚོགས་དང་བཅས་པས་མཁའ་སྤྱོད་དུ་འགྲོའོ། །འདི་ལ་གནད་དུ་སོང་བས། འཇའི་ཚོགས་འཁྲུག་པ་དང༌། སྤོས་ཀྱི་ངད་ལྡང་བ་དང༌། མེ་ཏོག་གི་ཆར་འབབ་པ་དང༌། རོལ་མོའི་སྒྲ་སྒྲོགས་པ་རྣམས་མངོན་གསུམ་དུ་ཐོས་པ་དང༌།

མཐོང་བ་འབྱུང་ཞིང༌། མཁའ་སྤྱོད་དུ་བཅོམ་ལྡན་འདས་རྡོ་རྗེ་འཆང་གི་སྤྱན་སྔར་འཚང་རྒྱའོ། །རྗེ་མར་པའི་སྲས་གཅིག་གི་རྩེའུ་ཆུང་ལ་མདའ་ཕོག་པ་ལ་འཕོ་བ་འདི་མཛད་པས། རླུང་གནད་འདིས་ཐོད་པ་ཐེབ་གང་ཙམ་ཞིག་ཡར་སྟེ། ལུང་པ་འཇས་གང་ནས་གཤེགས་སོ། །ཞེ་སྡང་འཕོ་བ་དང་བསྲེ་བའོ། །ཆོས་ཐུན་བདུན་པའོ། །ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། གཏི་མུག་མི་སྤང་གཏི་མུག་གཉིད་འོད་གསལ་དང་བསྲེ་བ། འོད་གསལ་དབང་མེད་དུ་འཛིན་པའི་གདམ་ངག་ནི། སྔོན་འགྲོ་དངོས་གཞི་གཉིས་ཡིན་གསུང༌། སྔོན་འགྲོ་ལ་གསུམ་ཏེ། སྤྱོད་ལམ་གྱི་སྔོན་འགྲོ་དང༌། དགེ་སྦྱོར་གྱི་སྔོན་འགྲོ་དང༌། རྫས་ཀྱི་སྔོན་འགྲོའོ། དེ་ལ་སྤྱོད་ལམ་གྱི་སྔོན་འགྲོ་ནི། ཞག་གསུམ་ནས་གཉིད་བཅག། དགེ་སྦྱོར་གྱི་སྔོན་འགྲོ་ནི། གཏུམ་མོ་བསྒོམ། རྫས་ཀྱི་སྔོན་འགྲོ་ནི། གཏོར་མ་མི་ཤས་བརྒྱན་པ་དང༌། གསེར་འབུམ་ཀློག་པའི་དུས་ཙམ་གྱི་མར་མེ་བཤམ་མོ། །དངོས་གཞི་ལ་གསུམ་ཏེ། དུས་དང། ཡུལ་དང༌། དམིགས་པའི་གནད་དུ་གསུམ་མོ། དང་པོ་དུས་གནད་ནི། གཞན་དང་མཐུན་ནོ། །གཉིས་པ་ལུས་གནད་ནི་སེང་གེའི་ཉལ་སྟབས་སོ། གསུམ་པ་དམིགས་པའི་གནད་ནི། སྔོན་འགྲོ་གསུམ་བྱས་ལ། འོད་གསལ་དབང་གི་རྒྱལ་པོ་ནི། །དབུས་མའི་མདུད་པ་བསྒོམ་པར་བྱ། །གཉིད་ཆེན་འོད་གསལ་མ་ཟིན་ན། །སྟོང་གསུམ་འོད་གསལ་མེས་སྦྱངས་ནས། །སྟོང་གསུམ་འོད་གསལ་བླ་མ་དགང༌། །མདུད་པ་གཉིས་དང་དབུ་མའི་ནང༌། །འོད་གསལ་བ་ལ་མཉམ་པར་བཞག །གཉིད་ཆུང་འོད་གསལ་མ་ཟིན་ན། །བླ་མ་འོད་གསལ་ཆོས་ཀྱི་སྐུ། །བླ་མའི་ཐུགས་དང་རང་གི་སེམས། །དབྱེར་མེད་ཕྱག་རྒྱ་ཆེན་པོ་ཡིས། །ངང་ནས་དྲན་པས་དགུག་པར་བྱ། །དེས་ཀྱང་ཟིན་པར་མ་གྱུར་ན། །དབུས་མའི་གནད་ལ་བཙན་ཐབས་སུ། །གནད་དུ་བསྣུན་པའི་འཁྲུལ་འཁོར་ནི། །བླ་མའི་ཞལ་ལས་ཤེས་པར་བྱ། །བླ་མ་སྙིང་གི་དབུས་སུ་བསྒོམ། །ཨ་ནུ་ཏ་ར་ཕྱོགས་བཞིར་བསྒོམ། །མཁའ་འགྲོ་མ་རྣམས་འཁོར་བ་ཡིན། །དེ་ནས་གཉིད་དུ་ཧྲུལ་གྱིས་བཏང༌། །འཁྲུལ་འཁོར་མན་ངག་ཟབ་མོ་ཡིས། །རྒྱུད་སྲུང་མཁའ་འགྲོ་འཁོར་བ་ན། །བྱིན་རླབས་འཇིགས་པ་ཆེན་པོ་འབྱུང༌། །ཕྱག་ཆེན་གདམ་ངག་ཟབ་མོ་ཡིས། །སྙིང་རུས་ཆེན་པོས་མཉམ་པར་བཞག

།འོད་གསལ་ཆོས་སྐུར་ཆམ་གྱིས་འགྲོ། །ཉམས་རྟོགས་གཉིས་ཀྱི་མན་ངག་སྟེ། །ཉམས་ཀྱིས་འོད་གསལ་ཟིན་གྱུར་ན། །ཉིན་པར་ཕྱག་ཆེན་ཚུར་དྲངས་ནས། །མཉམ་པར་བཞག་པས་ཉམས་དག་ནས། །འོད་གསལ་གྱི་ནི་ཡོན་ཏན་འཆར། །འདིས་རྩ་དབུ་མ་ལ་གནད་དུ་བསྣུན་པས། དབང་མེད་དུ་ཟིན་པའི་མན་ངག་བགྱི་བ་ལགས་པས། འདི་ཡོད་ན་འོད་གསལ་མི་ཟིན་པའི་དོན་མེད། འོད་གསལ་ཟིན་ནས་ནུབ་མོའི་མྱོང་བ་ཚུར་དྲངས་ལ། ཉིན་པར་ཕྱག་རྒྱ་ཆེན་པོ་དང་ཟུང་འཇུག་ཏུ་སྦྱང༌། ནུབ་མོ་འོད་གསལ་ཟིན་པའི་དུས་སུ། ཉིན་པར་གྱི་ཕྱག་རྒྱ་ཆེན་པོ་ཚུར་དྲངས་ལ་ཟུང་འཇུག་ཏུ་བསྒོམ། ཉིན་པར་གྱི་མཐུས་ནུབ་མོའི་འོད་གསལ་ཟིན་པ་ལ་ཚེགས་མེད། ནུབ་མོའི་ཤུགས་ཕུལ་གྱི་ཉིན་པར་ཕྱག་རྒྱ་ཆེན་པོ་རྒྱུད་ཆད་མེད་པར་འོང༌། གཏི་མུག་གཉིད་དུ་འོད་གསལ་དང་བསྲེ་བ་འོད་གསལ་དབང་མེད་དུ་འཛིན་པའི་མན་ངག་འདི་ཡོད་ནས་འོད་གསལ་མ་ཟིན་ཟེར་ན། མ་བཟུང་བའི་རྟགས་ཡིན། །བཟུང་ན་ཚེགས་མེད་པར་ཟིན་ནོ། །གཏི་མུག་དབང་དུ་འདུས་པས། རྗེ་སྒམ་པོ་པ་ལ་མངའ་བདག་སོག་མ་མེད་ལ་སོགས་པའི་ཀླུའི་རྒྱལ་པོ་རྣམས་ཀྱིས་ཞབས་ཏོག་བྱེད་པ་ལྟ་བུ། རྣལ་འབྱོར་པ་རྣམས་ལ་ཞབས་ཏོག་བྱེད། མཐར་ཐུག་གི་འབྲས་བུ་བག་ཆགས་ཀྱི་ས་བོན་འོད་གསལ་གྱི་མེས་སྦྱངས་ནས་ཆོས་སྐུ་མངོན་སུམ་དུ་བྱེད་པ་སློབ་དཔོན་ལྭ་བ་པ་ལྟ་བུར་འགྱུར་རོ། །ལར་གནད་བསྲེ་བ་གསུམ་པོ་འདི། དཔལ་ནཱ་རོ་པའི་ཆོས་དྲུག་ཐམས་ཅད་ཀྱི་རྩ་བ་འམ་སྙིང་ལྟ་བུ་ཡིན། ངའི་ཆོས་ཀྱི་རྩ་བ་འང་འདི་ལས་བྱུང་བ་ཡིན་པས་ཤིན་ཏུ་གཅེས་སྤྲས་ཆེ་བར་མཛོད། གཏི་མུག་གཉིད་འོད་གསལ་དང་བསྲེ་བ་སྟེ། ཆོས་ཐུན་བརྒྱད་པའོ།། །།བླ་མ་རིན་པོ་ཆེའི་ཞལ་སྔ་ནས། གནད་བསྲེ་བ་གསུམ་གྱི་ཉམས་སུ་ལེན་པར་བྱེད་པ་ལ། རྣལ་འབྱོར་བླ་ན་མེད་པའི་རྒྱུད་ཀྱི་བརྗོད་བྱ་རྩ་རླུང་ཐིག་ལེ་གསུམ་གྱི་གནད་ལ་བརྟེན་ནས་ཉམས་སུ་ལེན་དགོས། རྩ་ལ་རྒྱས་པར་ཕྱེ་ན་བྱེ་བ་ཕྲག་སུམ་ཅུ་སོ་གཉིས།

དེ་ཡང་ཚུར་བསྡུས་ན་སྟོང་ཕྲག་བདུན་ཅུ་རྩ་གཉིས། དེ་ལས་བསྡུས་ན་རྩའི་གཙོ་བོ་སུམ་ཅུ་སོ་གཉིས། ཡུལ་ཉི་ཤུ་རྩ་བཞི། དེ་ལས་བསྡུ་ན་རྩ་གསུམ། འཁོར་ལོ་ལྔར་འདུས་སོ། །དེ་ལ་རྩ་གསུམ་ནི། རོ་མ། རྐྱང་མ། ཀུན་འདར་མའོ། །གནས་ལུགས་ནི། ཡར་སྣ་སྣ་བུག་གཉིས་ནས་ཀླད་པའི་སྟེང་ན་ཚུར་འཁྱོགས་ཏེ་སྤྱི་གཙུག་ཏུ་ཟུག་པ། ཡི་གེ་ཆའི་དབྱིབས་སུ་གནས་སོ། །མར་སྣ་ལྟེ་བའི་འོག་སོར་བཞིར་གསེར་ཐུར་གཤིབས་པ་བཞིན་དུ་གནས། རོ་མ་ནས་ཁྲག རྐྱང་མ་ནས་མི་བསྐྱོད་པ། དབུ་མ་ནས་བྱང་སེམས་དཀར་པོ་འབབ། སྐྱེས་པ་ལ་དབུ་མའི་མར་སྣང་གསང་བའི་རྡོ་རྗེ་ཡིན་པས་ཐིག་ལེ་དཀར་པོ་འབབ། བུད་མེད་ལ་ལྟེ་འོག་སོར་བཞི་ནས་མདུད་པར་གྱུར་ནས་དེ་མན་ཆད་དུ་མི་གནས་པས་དཀར་པོ་མི་འབབ། རོ་མའི་མར་སྣ་ལ་བུད་མེད་ལ་བུ་སྣོད་ཆགས་པས་བུད་མེད་ཀྱི་བྷ་ག་རོ་མའི་མར་སྣ་ཡིན། ཐིག་ལེ་དམར་པོ་འབབ། ཟླ་མཚན་འཛག སྐྱེས་པའི་རོ་མའི་མར་སྣ་ལྟེ་འོག་སོར་བཞིར་མདུད་པར་སོང་བས། ཐིག་ལེ་དམར་པོ་མི་འབབ། རྐྱང་མ་ནི། སྐྱེས་པ་བུད་མེད་གཉིས་ཀ་ལ་རྐྱང་མའི་མར་སྣ་ལ་ལྒང་བུག་ཆགས་པས་ཆུ་འབབ། སེམས་ཅན་རྣམས་ལ་རྩ་གསུམ་པོ་དེས་ཉོན་མོངས་པ་གསུམ་བསྐྱེད་དེ། གཡས་པས་ཞེ་སྡང་གཡོན་པས་འདོད་ཆགས། དབུ་མས་གཏི་མུག་སྐྱེད་པར་བྱེད་དོ། །དེ་ལ་བརྟེན་ནས་རྣལ་འབྱོར་པ་ལ་ཉམས་གསུམ་བསྐྱེད་པར་བྱེད་དེ། གཡོན་པས་བདེ་བ་གཡས་པས་གསལ་བ། དབུས་མས་རྣམ་པར་མི་རྟོག་པའི་ཡེ་ཤེས་ཕྱག་རྒྱ་ཆེན་པོ་སྐྱེད་དོ། །དེ་ལ་འབྲས་བུ་སྐུ་གསུམ་འབྱུང་ཏེ། གཡས་པས་སྤྲུལ་སྐུ། གཡོན་པས་ལོངས་སྐུ། དབུས་མས་ཆོས་སྐུ་མངོན་དུ་བྱེད་དོ། །རྩ་གསུམ་པོ་དེ་ལ་མདུད་པ་ལྔ་སྟེ། གསང་གནས་བདེ་སྐྱོང་གི་འཁོར་ལོ་མདུད་པ་གཅིག་ཆགས། དེ་ལ་སྤྱིར་རྩའི་ཡལ་ག་བསམ་གྱིས་མི་ཁྱབ་པར་གྱེས་པ་ཐམས་ཅད་རྩའི་གཙོ་བོ་ལས་རྩ་ཕྲན་འཐུད་པའི་ཚུལ་དུ་རྩ་འདབ་སུམ་བཅུ་རྩ་གཉིས་སུ་གྱེས་པ་གསང་གནས་བདེ་སྐྱོང་གི་འཁོར་ལོ་ལའོ། །དེ་བཞིན་དུ་ལྟེ་བར་མདུད་པ་གཅིག་ཆགས།

དེ་ལ་རྩ་འདབ་དྲུག་ཅུ་རྩ་བཞི་སྤྲུལ་པའི་འཁོར་ལོ་ལའོ། །སྙིང་ཁའི་མདུད་པ་ལ་བརྒྱད། མགྲིན་པའི་མདུད་པ་ལ་བཅུ་དྲུག །སྤྱི་བོའི་མདུད་པ་ལ་སུམ་ཅུ་རྩ་གཉིས་ཏེ། དེ་ལྟར་རྩ་གསུམ་གྱི་མདུད་པ་ལ་འཁོར་ལོ་ལྔའོ། །མདུད་པ་ལྔ་པོ་དེ་རིགས་ལྔའི་ཕོ་བྲང་དུ་གནས་སོ། །དེ་ལ་རླུང་ལྔ་སྟེ། གསང་གནས་སུ་སའི་རླུང༌། ལྟེ་བར་མེ་རླུང༌། སྙིང་ཁར་ཆུའི་རླུང༌། མགྲིན་པར་རླུང་གི་རླུང། སྤྱི་བོར་ནམ་མཁའི་རླུང་ངོ། །རྩ་གསུམ་པོ་དེ་ལ་ཐུན་མོང་མ་ཡིན་པའི་གནད་གསུམ་སྟེ། ལྟེ་བ་གསང་གནས་གཉིས་ཀྱི་མདུད་པ་འམ། འཁོར་གཉིས་རྩ་གཡོན་པའི་གནད། མགྲིན་པ་སྤྱི་བོ་གཉིས་རྩ་གཡས་པའི་གནད། སྙིང་ཁ་དབུས་མའི་གནད། ཡོན་ཏན་གསུམ་བསྐྱེད་མི་བསྐྱེད་ནི། མགྲིན་པ་ཡན་ཆད་ལ་རྩ་གསུམ་གནས་ཀྱང༌། གཡས་སུ་མཉམ་པར་བཞག་རུང༌། གཡོན་དུ་མཉམ་པར་བཞག་རུང༌། དབུས་མར་མཉམ་པར་བཞག་རུང༌། གསུམ་ཀ་ལ་མཉམ་པར་བཞག་རུང་དུ་སོང་ན། གཡས་པའི་ཡོན་ཏན་ཇི་སྙེད་ཅིག་བསྐྱེད་པར་བྱེད་པ་ལས། གཉིས་པོའི་ཡོན་ཏན་མི་སྐྱེད་དོ། །ལྟེ་བ་མན་ཆད་དུ་རྩ་སུམ་གང་ལ་མཉམ་པར་བཞག་ཀྱང༌། གཡོན་པའི་ཡོན་ཏན་ལས་གཉིས་པོ་མི་བསྐྱེད་དོ། །སྙིང་ཁར་རྩ་གསུམ་གང་ལ་མཉམ་པར་བཞག་ཀྱང༌། དབུས་མའི་ཡོན་ཏན་ལས་གཉིས་པོའི་ཡོན་ཏན་མི་སྐྱེད་དོ། །རྩ་གཡོན་པ་ལ་བརྟེན་ནས་འདོད་ཆགས་དབང་དང་བསྲེ་བ་ཉམས་སུ་ལེན། གཡས་པ་ལ་བརྟེན་ནས་ཞེ་སྡང་འཕོ་བ་དང་བསྲེ་བ་ཉམས་སུ་ལེན། དབུས་མ་ལ་བརྟེན་ནས་གཏི་མུག་འོད་གསལ་དང་བསྲེ་བ་ཉམས་སུ་ལེན་ཏེ། རྩ་གཡོན་པ་འདི་མ་རྒྱུད་ཀྱི་དགོངས་པ་དགའ་བ་བཞིའི་ཡེ་ཤེས་བདེ་སྟོང་གི་ཏིང་ངེ་འཛིན་སྐྱེ་བའི་རྩ་ཡིན། གཡས་པ་འདི་ཕ་རྒྱུད་ཀྱི་དགོངས་པ་གསལ་སྟོང་གི་ཏིང་ངེ་འཛིན་སྐྱེ་བའི་རྩ་ཡིན། དབུ་མ་འདི་རྣམ་པར་མི་རྟོག་པའི་ཡེ་ཤེས་ཆོས་ཀྱི་སྐུ་ཕྱག་རྒྱ་ཆེན་པོ་འོད་གསལ་དོན་དམ་པའི་བདེ་པ་འཆར་ཞིང་རྟོགས་པར་བྱེད་པའི་རྩ་ཡིན་ནོ། །རླུང་ལ་གསུམ།

ལུས་གཡོ་བར་བྱེད་པ་འབྱུང་བའི་རླུང། སེམས་གཡོ་བར་བྱེད་པ་རྣམ་རྟོག་གི་རླུང། རླུང་སེམས་གཉིས་མེད་དོ། །དང་པོ་ནི། ཁ་སྒོ་སྣ་སྒོ་ནས་ཕྱིར་རིང་དུ་རྒྱུ། ནང་དུ་ཐུང་དུ་རྒྱུ། ཕྱི་རུ་རྒྱུ་ཞིང་ནང་དུ་འཇུག་པར་བྱེད་པ། ཞག་གཅིག་ལ་རླུང་ཉི་ཁྲི་གཅིག་སྟོང་དྲུག་བརྒྱ་རྒྱུ་བར་བྱེད་པ་ཡིན་ནོ། །དེ་ཡང་མདོར་བསྡུ་ན། རླུང་ལྡང་འཇུག་གནས་གསུམ་དུ་འདུ། དེ་ཡང་ཡི་གེ་གསུམ་ཏེ། ཨོཾ་ཨཱ་ཧཱུཾ་གསུམ་གྱིས་སྐྱོན་ཡོན་བཏང་སྙོམས་གསུམ་སྐྱེད་དེ། ལྡང་བའི་ཧཱུཾ་དེས་རྣམ་རྟོག་མང་བ་དང༌། ཚེ་ཐུང་བ་དང༌། ལོངས་སྤྱོད་དབུལ་བ་དང༌། ཉེས་པའི་སྐྱོན་ཐམས་ཅད་སྐྱེད་པ་ཡིན། ནང་དུ་འཇུག་པའི་ཨོཾ་དེས་སྐྱོན་ཡོན་གང་ཡང་མི་སྐྱེད་བཏང་སྙོམས་ཡིན། ནང་དུ་གནས་པའི་ཨཱ་དེས་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་སྐྱེད་པ་ཡིན། དེ་ལ་གནད་དུ་སྣུན་པ་ལ། སྦྱོར་བ་བཞི་ལྡན་ཏེ། རྔུབ་པ་དང༌། དགང་བ་དང༌། གཞིལ་བ་དང༌། མདའ་ལྟར་གྱེན་དུ་འཕངས་བའོ། །འབྱུང་བའི་རླུང་ལ་གནད་དུ་སོང་ན། ཡོན་ཏན་སྐྱེ་བས་ཟབ་ཟེར་ཏེ་མི་ཟབ། གཞོ་མདའ་ནས་འབྲི་གུང་དུ་འོང་བ་ལ། སྟག་ལུང་ནས་བྱང་སྐོར་ནས་སྤྲུ་བ་རོང་ན་མར་འོང་བ་དང་འདྲ། འདི་སྒོམ་མཁན་མེད་པས་གོ་བཅད་པ་ཡིན། ཡོད་ན་མཛེ་པོའམ། སྨྱོན་པའམ། ཡང་ན་རླུང་ལོག་པ་ཅིག་འོང་བ་ཡིན། རྒྱ་ལ་གནད་དུ་ཚུད་པ་ལ་རེ་བ་ཡིན་རྣམ་རྟོག་གི་རླུང་ལ་གནད་དུ་སྣུན་པ་ནི། གཞོ་མདའ་ནས་འབྲི་གུང་དུ་འོང་བ་ལ་གཞོ་རོང་ནས་འོང་བ་ལམ་ཉེ་བ་དང་འདྲ། དེས་ནས་འདི་ཟབ་ཏེ་ན་ནིང་ཕྱིས་སྒོམ་མི་མེད་པ་ཡིན་ནོ། །རྗེ་བཙུན་ཆེན་པོ་ལ་ཡོན་ཏན་ཆེན་པོ་འཁྲུངས་པ་ཡང་འདི་ཐུགས་སུ་ཆུད་པ་ཡིན་ནོ། །རྣམ་རྟོག་གི་རླུང་གི་ངོ་སྤྲོད་ནི། བླའུ་ཐང་གི་ངོ་སྤྲོད་ལས་ཤེས་པར་བྱའོ། །འདི་ལའང་ལྡང་འཇུག་གནས་གསུམ་ཡི་གེ་གསུམ་ལ་སྐྱོན་ཡོན་བཏང་སྙོམས་གསུམ་གོང་དང་མཐུན། རང་གནས་གསུམ་ནི། གོང་དུ་བསྟན་པའི་གནས་གསུམ་མོ། །གནས་གསུམ་དུ་ཚུད་ན་བདེ་གསལ་མི་རྟོག་པའི་ཉམས་གསུམ་སྐྱེ་ཏེ།

དེར་གནས་པ་ལ་ཡོན་ཏན་གསུམ་འབྱུང་ངོ། །རྩ་གཡས་པ་ལ་གནད་དུ་ཚུད་པས་མཐུ་དང་ནུས་པ་རྫུ་འཕྲུལ་ཡ་མ་ཟུང་དཔག་ཏུ་མེད་པ་སྟོན་པ་དང༌། མངོན་པར་ཤེས་པ་འཆར་བ་ལ་སོགས་པ་འབྱུང་ངོ༌། །རྩ་གཡོན་པ་ལ་གནད་དུ་ཚུད་ན། ཚེ་རིང་བ་དང༌། ལོངས་སྤྱོད་ཕུན་སུམ་ཚོགས་པ་དང༌། བཀྲ་ཤིས་དང་བདེ་ལེགས་དཔག་ཏུ་མེད་པ་འབྱུང་ངོ༌། །དབུ་མ་ལ་གནད་དུ་སོང་ན། རྣམ་པར་མི་རྟོག་པའི་ཡེ་ཤེས་ལྷན་ཅིག་སྐྱེས་པ་ཆོས་ཀྱི་སྐུ་དོན་དམ་པའི་ཤེས་རབ་འཆར་བ་དང༌། དེས་མ་རིག་པ་སྤོང་བའོ། །རང་གནས་སུ་གསུམ་ལ་བསྲེ་བ་གསུམ་གྱིས་ཉམས་སུ་བླངས་ཏེ་གོ་སླའོ། །འབྱུང་བའི་རླུང་དང༌། རྣམ་རྟོག་གི་རླུང་གཉིས་ཀྱི་ངོ་སྤྲོད་ལ་གཉིས་ཏེ། གཅིག་མིག་གི་དབང་པོ་ལ་ངོ་སྤྲོད། གཅིག་འགྲོ་བ་ལ་ངོ་སྤྲོད། ངོ་སྤྲོད་འདི་ཀུན་ལག་ལེན་མ་མཐོང་ན་སུས་ཀྱང་གོ་བ་དཀའོ། །རླུང་འདི་གཉིས་ཀྱང་ཅིག་མེད་པར་ཅིག་གིས་ལས་མི་འགྲུབ་སྟེ། གཏུམ་མོའི་དམིགས་པ་གཤའ་མར་ཟིན་པའི་དུས་སུ། ལུས་ཀྱི་སྒོམ་པ་གང་ཡང་འགྲོ་མི་ཤེས། གཅིག་ལ་གནད་དུ་སོང་ན། གཅིག་ལ་གནད་དུ་འགྲོ་སྟེ། རྣམ་རྟོག་གི་རླུང་གཏུམ་མོའི་དམིགས་པ་གཤའ་མར་ཟིན་ན། འབྱུང་བའི་རླུང་ཡང་དབང་མེད་དུ་ལས་བྱེད་པ་སྟེ། རླུང་ཞེས་བྱ་བ་ལས་ཀུན་བྱེད། །འདི་ནི་རྣམ་ཤེས་གཞོན་པ་སྟེ། །ལྔ་ཡི་བདག་ཉིད་བཅུ་མིང་ཅན། །རྣམ་རྟོག་འཁོར་བ་སྒྲུབ་བྱེད་རླུང༌། །ཞེས་བྱ་བ་ཡིན་ཏེ། མདོར་ན་སྐྱོན་ཡོན་མཐོ་དམན་གྱི་བྱེད་པ་འདི་རྣམས་ལ་རླུང་ཟེར་བ་ཡིན། རླུང་ལོག་པས་ལས་བྱེད་པ་མ་ཡིན་ཏེ། ལས་དེ་རང་རླུང་གིས་ལས་བྱེད་པ་ཡིན་ནོ། །ཐིག་ལེ་ལ་གཉིས་ཏེ། རྟེན་ཐིག་ལེ་དང༌། བརྟེན་པ་ཐིག་ལེ་འོ། །དེ་གཉིས་དབྱེར་མེད་དེ། གླ་རྩིའི་དྲི་འམ། མེ་ཏོག་གམ། མེ་ཏོག་གི་དྲི་འམ། ཉི་མའམ། ཉི་མའི་ཟེར་བཞིན་དུ་དབྱེར་མེད་དོ། །འདི་ལ་གཉིས་ཏེ། སྐྱོད་སྐྱེད་པའི་ཐིག་ལེ་དང༌། ཡོན་ཏན་སྐྱེད་པའི་ཐིག་ལེའོ། །ཉེས་པ་སྐྱེད་པའི་ཐིག་ལེ་ནི་རྟོག་པ་ཁ་རྒྱུད་པ་ཡིན་ནོ། །ཡོན་ཏན་སྐྱེས་པའི་ཐིག་ལེ་ནི།

གཅིག་ཤོས་ཀྱི་སྟོབས་ཆེན་པོ་ཐལ་གྱིས་སྐྱེད་པ་དེ་ཡིན་ནོ། །ཉེས་པ་སྐྱེད་པའི་ཐིག་ལེ་ལ་མཉམ་པར་བཞག་ན་ཉེས་པ་མང་པོ་བསྐྱེད། རིམ་གྱིས་སྙིགས་མ་འཛག་པས་སྔོ་སྐྱ་རེ་ལངས་གཟུགས་སུ་འགྱུར༌། སྲེད་པའི་སྟོབས་འཕེལ་བས། ཡུལ་གྲུ་དགུ་སྐོར་བའི་བྱི་མོ་ཞིག་གི་དབང་དུ་སོང་ནས་སྡོམ་པ་འཆོར། དེ་ལ་དྭངས་མར་བསྒྱུར་བ་དུག་ལ་སྔགས་ཀྱིས་བཏབ་པ་ལྟ་བུའི་གདམ་ངག་གསུམ་སྟེ། གསུམ་ཆོས་ཀྱི་རྩ་ཚིག་གསུམ་གྱིས་གནད་དུ་བསྣུན། ཡོན་ཏན་སྐྱེད་པའི་ཐིག་ལེ་བདེ་བའི་ཆགས་པའི་ཤུགས་དེ་ལ་མཉམ་པར་བཞག་པས། གསང་སྔགས་ཀྱི་ཡོན་ཏན་ཐམས་ཅད་འབྱུང་ངོ༌། །ཡུལ་ལ་མཉམ་པར་མི་བཞག་སྐྱེས་པའི་མྱོང་བ་ལ་མཉམ་པར་བཞག །དེའང་ཡོན་ཏན་སྐྱེས་པའི་ཐིག་ལེ་དྭངས་མ། སྐྱོན་བསྐྱེད་པའི་ཐིག་ལེ་ནི་སྙིགས་མའོ། །རྩ་གསུམ་གྱི་གནས་གསུམ་དུ་རྟེན་པའི་ཐིག་ལེ། ཏིང་ངེ་འཛིན་ལ་མཉམ་པར་བཞག་པས་རྟེན་ཐིག་ལེ་ཐམས་ཅད་དེར་བྱོན། ཡོན་ཏན་ནི་གཡོན་པས་བདེ་བ། གཡས་པས་གསལ་བ། དབུས་མས་རྣམ་པར་མི་རྟོག་པའི་ཏིང་ངེ་འཛིན་རང་བྱུང་ལྷན་ཅིག་སྐྱེས་པའི་ཡེ་ཤེས་ཕྱག་རྒྱ་ཆེན་པོ་ཡིན་ནོ། །དེ་ལྟར་རྩ་ལ་ཐུན་མོང་མ་ཡིན་པའི་གནད་གསུམ། རླུང་ལ་གཉིས། ཐིག་ལེ་ལ་གཉིས་སོ། །དེ་ལ་རྩའི་ཐུན་མོང་མ་ཡིན་པའི་གནད་གསུམ་ནི། རྩ་གསུམ། འཁོར་ལོ་བཞིར་བཤད་པ་རྣམས་གཞན་དང་ཐུན་མོང་བ་ཡིན་ལ། གཞན་ལ་མེད་པ་གཡས་གཡོན་དབུས་མ་གསུམ་གྱི་མདུད་པ་གཉིས་གཉིས་དང༌། གཅིག་པུ་ནི་ཐུན་མོང་མ་ཡིན་པའོ། །རླུང་གི་ཐུན་མོང་མ་ཡིན་པ་གཉིས་ནི། ཉི་ཁྲི་ཆིག་སྟོང་དྲུག་བརྒྱ་ལ་སོགས་པ་ཐུན་མོང་བ་ཡིན་ལ། རྣམ་རྟོག་གི་རླུང་ལྡང་འཇུག་གནས་གསུམ་དང༌། རླུང་སེམས་གཉིས་མེད་ཀྱི་ངོ་སྤྲོད་ནི། ཐུན་མོང་མ་ཡིན་པའོ། །ཐིག་ལེ་ཐུན་མོང་མ་ཡིན་པ་གཉིས་ནི། ཐིག་ལེ་དཀར་དམར་གཉིས་ནི། ཐུན་མོང་བ་ཡིན་ལ། ཉེས་པ་བསྐྱེད་པ་དང༌། ཡོན་ཏན་བསྐྱེད་པའི་ཐིག་ལེ་གཉིས་ནི་ཐུན་མོང་མ་ཡིན་པའོ། །དེ་རྣམས་ནི་བཀའ་རྒྱ་ཅན་ཡིན་ནོ། །གནད་དུ་སྣུན་ཚུལ་ནི།

གཙོ་ཆེ་བའི་དབང་དུ་བྱས་ནས། འདོད་ཆགས་དབང་དང་བསྲེ་བ་གཙོ་བོར་ཐིག་ལེ་ལ་གནད་དུ་བསྣུན། ཞེ་སྡང་འཕོ་བ་དང་བསྲེ་བ་གཙོ་བོར་རླུང་ལ་གནད་དུ་བསྣུན། གཏི་མུག་འོད་གསལ་དང་བསྲེ་བ་གཙོ་བོར་རྩ་ལ་གནད་དུ་བསྣུན། མདོར་ན་རྩ་རླུང་ཐིག་ལེ་གསུམ་གྱིས་ཉོན་མོངས་པ་གསུམ་བསྐྱེད་པར་བྱེད་དོ། །དེ་ལ་བསྲེ་བ་གསུམ་གྱི་གནད་དུ་བསྣུན་པའི་ཐབས་ལ། རྩ་ལ་གནད་དུ་བསྣུན་པ་ལུས་ཀྱི་འཁྲུལ་འཁོར། རླུང་ལ་གནད་དུ་སྣུན་པ་རླུང་སེམས་གཉིས་མེད། ཐིག་ལེ་ལ་གནད་དུ་བསྣུན་པ་ཐིག་ལེའི་རྣལ་འབྱོར་བདེ་བ་ཆེན་པོའི་མན་ངག་དང་གསུམ་མོ། །འདིར་རྩ་གནས་གསུམ་ལས་འདོད་ཆགས་དབང་དང་བསྲེ་བ་རྩ་གཡོན་པ་ལ་གནད་དུ་བསྣུན་པ་ལ་འཁྲུལ་འཁོར་གསུམ། ཕྱག་རྒྱ་གསུམ། འབྱུང་བའི་རླུང་གནས་སུ་འཛུད་པའི་གནད་གཉིས་སོ། །དེ་ལ་འཁྲུལ་འཁོར་གསུམ་ནི། སྐྱིལ་ཀྲུང༌། ཙོག་པུ། གན་རྐྱལ་ལོ། ཕྱག་རྒྱ་གསུམ་ནི། ས་གནོན། མཉམ་བཞག །བཅིངས་པའི་ཕྱག་རྒྱའོ། །འབྱུང་བའི་རླུང་རང་གནས་དུ་འཛུད་པའི་གནད་གཉིས་ནི། སྲིན་ཞལ་ཅུང་ཞིག་སྒྲིམས་ནས་སྤུ་མཚམས་སུ་གནོན་པ་མན་ངག་གོ། །གཏི་མུག་གཉིད་འོད་གསལ་དང་བསྲེ་བ་བཞི་ནི། གཙོ་ཆེར་རྩ་ལ་གནད་དུ་བསྣུན། དེས་འཕྲལ་དུ་བདེ་བ་སྐྱེད་པར་བྱེད་དེ་ཞལ་ལས་ཤེས་པར་བྱའོ། རྣམ་རྟོག་གི་རླུང་ལ་སེམས་གང་མ་ཟིན་ཀྱང༌། རྩ་གཡོན་པ་ལ་བརྟེན་པའི་ཐིག་ལེ་ལ་མཉམ་པར་བཞག་པས། རྟེན་ཐིག་ལེར་བྱོན། བརྟེན་པ་དགའ་བ་བཞི་ཡི་ཡེ་ཤེས་རྩ་ཁ་ཁ་མུ་ཁའི་གནད་ཀྱིས་འཆར་རོ། །དེར་སྐྱེས་པ་བུད་མེད་ཅིག་ལ་ཅིག་ཆགས་པས་ལེ་འདུ་འཕྲོད་བྱེད་པའོ། །དེ་ལྟར་གོ་དགོས་སོ། །བསྲེ་བ་གནད་ཀྱི་གནད་སྟེ། ཆོས་ཐུན་དགུ་པའོ།། །མན་ངག་ཐུན་མོང་མ་ཡིན་པ། །ཆོས་རྗེའི་གསུང་གི་བདུད་རྩིས་བྲིས། །དེ་ལས་བྱུང་བའི་དགེ་བ་ཡིས། །རྡོ་རྗེ་འཆང་ཆེན་མྱུར་ཐོབ་ཤོག། །། ༨༤༩༽ ༄། །ཟབ་ལམ་བསྲེ་བ་སྐོར་གསུམ་གྱི་དོན་ཁྲིད༌། ཡང་མཐར་ཐུག་གི་འབྲས་བུ་བག་ཆགས་ཀྱི་ས་བོན་ཐམས་ཅད་འོད་གསལ་གྱི་མེས་སྦྱངས་པས།

མགོན་པོ་ཀླུ་སྒྲུབ་ལྟ་བུའོ། །གདམས་ངག་འདི་ཡོད་ཕྱིན་འོད་གསལ་མ་ཟིན་ཟེར་ན། མ་བཟུང་བར་བཅོས་ཀ་བྱེད་པ་ཡིན་དུ་ཟད། ལར་གནད་བསྲེ་བ་གསུམ་པོ་འདི། དཔལ་ནཱ་རོ་པའི་ཆོས་དྲུག་ཐམས་ཅད་རྩ་བ་སྙིང་ལྟ་བུ་དེ་ཡིན། ངའི་བཅུ་ཆོས་སུམ་ཆོས་ལ་སོགས་པའི་ཟབ་ཆོས་ཕལ་གཅིག་བྱུང་བ་ཡིན་གསུང་ངོ༌།། ཡང་ཞལ་སྔ་ནས་སྤྱི་དོན་གཉིས་པ་གཞིའི་དུས་སུ་འཁོར་ལོ་ལྔ་པོ་འདི་བཅོམ་ལྡན་འདས་རིགས་ལྔའི་ཕོ་བྲང་དུ་གནས་པ་དེ་ངོ་སྤྲད་ནས་ལམ་ཉམས་སུ་ལེན་པའི་རིམ་པ་ནི། དབེན་པའི་གནས་མཐུན་པའི་རྫས་བསགས། བདེ་བའི་སྟན་ལ་བསམ་གཏན་གྱི་ཡན་ལག་ལྔས་གནས་པར་བྱས་ལ་སྐྱབས་འགྲོ་སེམས་བསྐྱེད་ལྷ་བསྒོམ་པ་ནི་ཐུན་སྔོན་འགྲོའོ། །དངོས་གཞི་ལ་གཉིས་རྩ་ལམ་སྦྱང་བ་དང༌། ཞིང་ཁམས་སྦྱང་བའོ། །དང་པོ་སྟོང་ར་ཞག་ཉེར་གཅིག་གམ་བདུན་ལ་སོགས་པ་བསྒོམ། རྩ་གསུམ་འཁོར་ལོ་ལྔ་གསལ་བཏབ་ལ། རླུང་རོ་ལན་གསུམ་བུས་རླུང་ནང་དུ་བཟུང་བས། སྣ་བུག་གཉིས་ཀྱི་རླུང་རོ་རྐྱང་གཉིས་ན་མར་སོང་བས། གསང་གནས་བདེ་སྐྱོང་གི་འཁོར་ལོའི་རྩ་འདབ་རྣམས་རྒྱུ་མ་ཕུས་བཏབ་པ་བཞིན་སྟོང་པར་བསྒོམ། གཉིས་པ་དེའི་དབུས་ཀྱི་ལྟེ་བ་ལ་རང་གི་རྩ་བའི་བླ་མ་རིན་ཆེན་འབྱུང་ལྡན་ཡབ་ཡུམ་སྙོམས་འཇུག་མཛད་པའི་སྦྱོར་མཚམས་ནས་ཐིག་ལེ་སེར་པོ་དཔག་ཏུ་མེད་པ་བྱོན་ནས་གསང་གནས་ཀྱི་འཁོར་ལོ་མེར་གྱིས་ཁེངས་པར་བསམ། བླ་མ་ཡབ་ཡུམ་བདེ་བའི་རང་བཞིན་དུ་བསྒོམ། རྗེས་གནས་ལུགས་ཀྱི་ངང་ལ་མཉམ་པར་བཞག དེ་ལྟར་བསྒོམས་པས་གསང་གནས་སུ་ས་རླུང་དབང་དུ་འདུས་པས་སངས་རྒྱས་སྤྱན་མའི་ཞལ་མཐོང༌། རིན་ཆེན་ཌཱ་ཀི་རྣལ་འབྱོར་གྱི་དབང་དུ་འདུ། ཡོན་ཏན་གྱི་དངོས་གྲུབ་སྟེར། ཉོན་མོངས་པ་ང་རྒྱལ་འདག བཅོམ་ལྡན་འདས་རིན་ཆེན་འབྱུང་ལྡན་གྱི་ཞལ་མཐོང༌། མཐར་ཐུག་དེའི་ངོ་བོར་འཚང་རྒྱ་བར་འགྱུར་རོ། །ཡང་རྩ་ལམ་སྦྱང་བ་ནི། སྣ་བུག་གཉིས་ཀྱི་རླུང་མནན་པས་ལྟེ་བའི་རྩ་འདབ་སྟོང་པར་བསམ།

གཉིས་པ་ལྟེ་བའི་དབུས་སུ་བླ་མ་སྣང་བ་མཐའ་ཡས་ཡབ་ཡུམ་སྙོམས་འཇུག་མཛད་པའི་སྦྱོར་མཚམས་ནས་ཐིག་ལེ་དམར་པོ་དཔག་ཏུ་མེད་པ་བྱོན་ནས། ལྟེ་བའི་རྩ་འདབས་ཁེངས་པར་བསམ། ཡབ་ཡུམ་བདེ་བའི་རང་བཞིན་དུ་བསྒོམ། དེ་ནས་གནས་ལུགས་ཀྱི་ངང་ལ་བཞག དགེ་བ་བསྔོ། དེ་ལྟར་བསྒོམས་པས་མེའི་རླུང་སེམས་དབང་དུ་འདུས་པས་གོས་དཀར་མོའི་ཞལ་མཐོང༌། པདྨ་རིགས་ཀྱི་ཌཱ་ཀི་དབང་དུ་འདུ། གསུང་གི་དངོས་གྲུབ་སྟེར། ཉོན་མོངས་པ་འདོད་ཆགས་འདག སྣང་བ་མཐའ་ཡས་ཀྱི་ཞལ་མཐོང༌། མཐར་ཐུག་དེའི་ངོ་བོར་འཚང་རྒྱའོ། །ཡང་རླུང་བཟུང་བས་སྙིང་གའི་རྩ་མདུད་སྟོང་པར་བསམ། གཉིས་པ་དེའི་དབུས་སུ་བླ་མ་མི་བསྐྱོད་པ་ཡབ་ཡུམ་སྙོམས་འཇུག་མཛད་པའི་སྦྱོར་མཚམས་ནས་ཐིག་ལེ་སྔོན་པོ་དཔག་ཏུ་མེད་པ་བྱོན་ནས། སྙིང་གའི་རྩ་མདུད་ཁེངས་པར་བསམ་ནས་གནས་ལུགས་ཀྱི་ངང་ལ་བཞག རྗེས་བསྔོ་བ་བྱ། དེས་སྙིང་ཁར་ཆུ་རླུང་དབང་དུ་འདུ། མ་མ་ཀིའི་ཞལ་མཐོང༌། རྡོ་རྗེ་མཁའ་འགྲོ་དབང་དུ་འདུ། ཐུགས་ཀྱི་དངོས་གྲུབ་སྟེར། ཉོན་མོངས་པ་ཞེ་སྡང་འདག མི་བསྐྱོད་པའི་སྐུ་མཐོང༌། མཐར་ཐུག་དེའི་ངོ་བོར་འཚང་རྒྱ་བར་འགྱུར་རོ། །ཡང་རླུང་བཟུང་བས་མགྲིན་པའི་རྩ་མདུད་རྒྱུ་མ་ཕུས་བཏབ་པ་བཞིན་དུ་བསམ། དེའི་དབུས་སུ་བླ་མ་དོན་ཡོད་གྲུབ་པ་ཡབ་ཡུམ་སྙོམས་འཇུག་མཛད་པའི་སྦྱོར་མཚམས་ནས་ཐིག་ལེ་ལྗང་གུ་བྱོན། མགྲིན་པའི་རྩ་མདུད་ཁེངས་པར་བསམ། གནས་ལུགས་ཀྱི་ངང་ལ་མཉམ་པར་བཞག རྗེས་བསྔོ་བ་བྱ། དེས་རླུང་གི་རླུང་དབང་དུ་འདུ། དམ་ཚིག་སྒྲོལ་མའི་ཞལ་མཐོང༌། ལས་ཀྱི་ཌཱ་ཀི་དབང་དུ་འདུ། འཕྲིན་ལས་ཀྱི་དངོས་གྲུབ་སྟེར། ཉོན་མོངས་པ་ཕྲག་དོག་འདག དོན་ཡོད་གྲུབ་པ་ཞལ་མཐོང༌། མཐར་ཐུག་དེའི་ངོ་བོར་འཚང་རྒྱའོ། །ཡང་རྩ་ལམ་སྦྱང་བ་ནི། སྣ་བུག་གཉིས་ཀྱི་རླུང་མནན་པས་རོ་རྐྱང་གཉིས་ན་མར་ལུག་རྗུད་རྒྱུ་མ་ཕུས་བཏབ་པ་བཞིན་དུ་ཏ་ར་ར་སོང་བས་དབུ་མའི་ནང་ལ་ཡར་ཞུགས་ཏེ། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་སོ་གཉིས་ཕྲུ་མ་ཕུས་བཏབ་པ་བཞིན་དུ་གཙང་ལ་དྭངས་པར་བསྒོམ།

གཉིས་པ་ཞིང་ཁམས་སྦྱང་བ་ནི། དེའི་དབུས་སུ་བླ་མ་དམ་པ་དེ་ངོ་བོ་བླ་མ་རྣམ་པར་སྣང་མཛད་རང་བཞིན་ཆོས་ཀྱི་སྐུ་ཡབ་ཡུམ་བདེ་བ་ཆེན་པོ་སྐུར་བསྒོམ། ཡབ་ཡུམ་སྦྱོར་བ་མཛད་པའི་སྦྱོར་མཚམས་ནས། ཐིག་ལེ་དཀར་པོ་དཔག་ཏུ་མེད་པ་བྱོན་པ་སྤྱི་བོའི་འཁོར་ལོ་ཁེངས་ནས་བདེ་ཕྲི་ཕྲིལ་ཕྲིལ་གྱུར་པར་བསྒོམ། དེ་ནས་གནས་ལུགས་ཀྱི་ངང་ལ་བཞག རྗེས་དགེ་བའི་རྩ་བ་བསྔོ་བ་བྱ། འཁོར་ལོ་དང་པོའི་འབྲས་བུ་ལ་གཉིས། ཐུན་མོང་གི་འབྲས་བུ་ནི་སྤྱི་བོ་ནམ་མཁའི་རླུང་དབང་དུ་འདུས་པས། དབྱིངས་ཀྱི་དབང་ཕྱུག་མའི་ཞལ་མཐོང༌། སངས་རྒྱས་ཌཱ་ཀི་དབང་དུ་འདུ། སྐུའི་དངོས་གྲུབ་སྟེར། ཉོན་མོངས་པ་ཕྲག་དོག་འདག རྣམ་པར་སྣང་མཛད་ཀྱི་སྐུ་ཐོབ། གཉིས་པ་མཆོག་གི་འབྲས་བུ་ནི་མཐར་ཐུག་དེ་ཉིད་ཀྱི་ངོ་བོར་འཚང་རྒྱའོ། །འཁོར་ལོ་འོག་མ་རྣམས་ཀྱང་དེས་འགྲེའོ།། ༈ །།ན་མོ་གུ་རུ། ཆོས་རྗེ་རིན་པོ་ཆེའི་ཞལ་སྔ་ནས། སྤྱིར་ཐེག་པ་ཆེན་པོ་གསང་སྔགས་ཀྱི་བརྗོད་བྱ་རྩ་རླུང་ཐིག་ལེ་ནས་ལམ་ཉམས་སུ་ལེན་པ་ལ་འདིར་ཐིག་ལེ་ལ་བརྟེན་པ་ཚངས་པར་སྤྱོད་པའི་མན་ངག་སྟོན་པ་ལ་གསུམ་གཞི་ལམ་འབྲས་བུའོ། །དང་པོ་ནི་རང་གི་རྡོ་རྗེའི་ལུས་འདི་ལ་རྩས་གར་ཁྱབ་རླུང་གིས་ཁྱབ། རླུང་གིས་གར་ཁྱབ་བྱང་ཆུབ་སེམས་ཀྱི་ཐིག་ལེས་ཁྱབ་པ་ལ། ཁྱད་པར་དུ་ཕ་ལས་ཐོབ་པའི་ཐིག་ལེ་དཀར་པོ་སྤྱི་བོ་ན་གནས། མ་ལས་ཐོབ་པའི་ཐིག་ལེ་དམར་པོ་གསང་གནས་ན་གནས་པ་དེ་ཡེ་གདོད་མ་ནས་ཧེ་རུ་ཀ་ཡབ་ཡུམ་དུ་གནས་པ་དེ་དབང་གིས་ངོ་སྤྲད་ནས། ལམ་ཉམས་སུ་ལེན་པ་ལ་གསུམ། སྔོན་འགྲོ། དངོས་གཞི། རྗེས་དུས་ཀྱི་ས་མཚམས་ངོས་བཟུང་བའོ། །དང་པོ་ལ་གསུམ། གནས། རྫས་ཟས། དགེ་སྦྱོར་གྱིའོ། །དང་པོ་ནི་རབ་ཡུལ་ཉི་ཤུ་རྩ་བཞིའམ་དུར་ཁྲོད་ཆེན་པོ་བརྒྱད་ལ་སོགས་པ་དཔའ་བོ་མཁའ་འགྲོ་རང་བཞིན་གྱིས་འདུ་བའི་གནས་སོ། །འབྲིང་གྲུབ་ཐོབ་གོང་མ་རྣམས་ཀྱི་ཞབས་ཀྱིས་བཅག་པའམ། བླ་མ་དམ་པ་རྣམས་ཀྱིས་བྱིན་གྱིས་བརླབས་པ་བཅུད་ལེན་པ་སོགས་པའི་རྫས་ཡོད་པའོ། །ཐ་མ་ཡང་དབེན་ཞིང་ཉམས་དགའ་བ།

ཡིད་འཇུག་པ་བདེ་བའི་རྟེན་ཡོད་པའོ། །གཉིས་པ་རྫས་ནི་ཐོད་པ་དུམ་བུ་གཅིག་པའམ་རིང་བསྲེལ་ལ་སོགས་པ་མདོར་ན་མཐོང་བ་དང་ཐོས་པ་ཙམ་གྱིས་བདེ་བ་སྐྱེ་བ་དང༌། ཟས་བཅུད་ཅན་དྲོད་ཅན་གྱི་སྦྱོར་བ་བྱ་ཞིང་བསྟེན་པར་བྱའོ། །གསུམ་པ་དགེ་སྦྱོར་ནི་སྐྱབས་འགྲོ་སེམས་བསྐྱེད་སྔོན་དུ་སོང་བས་ལུས་ཡི་དམ་གྱི་ལྷར་བསྒོམ་པའི་ཁོང་པའི་ནང་ཐམས་ཅད་གཙང་ལ་དྭངས་པའི་སྟོང་ར་བསྒོམ། །གཉིས་པ་དངོས་གཞི་ལ་གསུམ་ས་མ་ཏི་སྐྱེ་བའི་རྒྱུ། ས་མ་ཏི་དངོས། ས་མ་ཏིའི་ཡན་ལག་གོ། །དང་པོ་རྒྱུ་ལ་ལྔ། འཁྲུལ་འཁོར་ལུས་ཀྱི་གནད། ཉམས་ལེན་དུས་ཀྱི་གནད། གནས་པ་རྩའི་གནད། གཡོ་བ་རླུང་གི་གནད། དམིགས་པ་ཡུལ་གྱི་གནད་དོ། །དང་པོ་ནི་སྐྱིལ་ཀྲུང༌། ཙོག་པུ། གན་རྐྱལ་གསུམ་གང་བདེ་བྱ། དེས་རླུང་སེམས་རྩ་གཡོན་པར་རྒྱུ་བའི་དགོས་པ་ཡོད། གཉིས་པ་ཉམས་སུ་ལེན་པའི་དུས་ནི་རྒྱུན་ཆད་མེད་ཅེས་གསུང་བས་ཉིན་ཚན་དུས་དྲུག་ཏུ་བསྒོམ་པར་བྱའོ། །གསུམ་པ་ནི་རྩ་གསུམ་འདུས་མདོར་རྩ་ཁ་ཁ་མུ་ཁ་བྱ་རོག་གི་གདོང་པ་ཅན་མཚན་ཉིད་བཞི་ལྡན་དུ་བསྒོམ་པ་ནི་ཆུ་ཤིང་ལྟར་དྲང་བ། མེ་ཤེས་ལྟར་གསལ་བ། རྒྱ་སྐྱེགས་ཀྱི་མེ་ཏོག་ལྟར་དམར་བ། པདྨའི་སྣལ་མ་ལྟར་ཕྲ་བའོ། །བཞི་པ་རླུང་ལ་གཉིས་འབྱུང་བའི་རླུང་གནད་དང༌། རྣམ་རྟོག་གི་རླུང་གནད་དོ། །དང་པོ་འོག་རླུང་ཡར་ལན་གསུམ་འཐེན་པས་གསང་གནས་སུ་འདུ་བ་ཡིན་གསུང༌། ལག་པ་གཉིས་སྤུ་མཚམས་སུ་མནན། ལྟེ་བ་འབུར་འབུར་བ་ལན་གསུམ་བྱ། དེས་སྟེང་རླུང་རང་གནས་སུ་ཚུད་པ་ཡིན་གསུང༌། གཉིས་པ་རྣམ་རྟོག་གི་རླུང་གནད་དམིགས་པའི་ཡུལ་གསལ་བར་བསྒོམ་མོ། །ལྔ་པ་དམིགས་པ་ཡུལ་གྱི་གནད་ལ་གཉིས། ནང་ལ་བསྟེན་པ་དང་ཕྱི་ལ་བསྟེན་པའོ། །ནང་ལ་གཉིས། ཤེས་རབ་མ་ལ་བསྟེན་པ་དང༌། ཐབས་ཤེས་རབ་གཉིས་མེད་ལ་བསྟེན་པའོ། །ཕྱི་ལ་གཉིས་འོད་ཀྱི་རིག་མ་དང་དངོས་ཀྱི་རིག་མའོ། །ས་མ་ཏི་དངོས་ལ་ལྔ། དང་པོ་བདེ་བའི་གནད་བསྐུལ་བ།

གཉིས་པ་བདེ་བའི་དེ་ཁོ་ན་ཉིད་བསྒོམ་པ། གསུམ་པ་བདེ་བ་ལ་དོར་བ། བཞི་པ་བདེ་བ་བོགས་འདོན་པ། ལྔ་བདེ་བ་དབང་དུ་སྡུད་པའོ། །དང་པོ་ནི་གོང་དུ་བསྟན་པའི་རྩ་མཚན་ཉིད་བཞི་ལྡན། དེའི་ནང་དུ་ཉི་མའི་དལ་གྱི་སྟེང་དུ་རྗེ་བཙུན་རྡོ་རྗེ་རྣལ་འབྱོར་མ། གཞོན་ཞིང་ལང་ཚོ་དང་ལྡན་པ། མཛེས་ཤིང་ཡིད་དུ་འོང་བ། ལོ་བཅུ་དྲུག་ལོན་པའི་ན་ཚོད་ལྟ་བུ། ཆེ་ཆུང་མཛུབ་གང་ངམ་མཚོན་གང་ལ་སོགས་པ་གང་གསལ་བ་ཞིག་བསྒོམ། དེ་ལ་གནད་བསྐུལ་བས་བདེ་བ་ཨེ་སྐྱེ་ལྟ་སྐྱེས་ན། གཉིས་པ་བདེ་བའི་དེ་ཁོ་ན་ཉིད་བསྒོམ་པ་ནི་ཅི་ལྟར་སྐྱེས་པའི་བདེ་བ་དེ་ཉིད་ལས། ལོགས་ན་ལྷན་ཅིག་སྐྱེས་པ་ཡེ་ཤེས་མེད་དེ། བདེ་བའི་ཆ་དེ་ཐབས། དེའི་རང་བཞིན་སྟོང་པ་ཤེས་རབ་བདེ་སྟོང་གཉིས་སུ་མེད་པ་དེ་ཐབས་ཤེས་རབ་གཉིས་སུ་མེད་པ། དང་པོ་ནས་རང་ལ་རང་ཆས་སུ་ཡོད་པ་དེ་ལྷན་ཅིག་སྐྱེས་པའི་ཡེ་ཤེས་ཡིན་པས་དེ་ངོས་བཟུང་ལ་ཅི་ལྟར་སྐྱེས་པའི་བདེ་བ་དེ་ཉིད་ལ་མཉམ་པར་བཞག གསུམ་པ་ལ་དོར་བ་ནི་དེ་ལྟར་བསྒོམས་པས་བདེ་བ་རྒྱས་ནས་ཐིག་ལེ་མི་ཐུབ་པ་འདྲ་ན་རྗེ་བཙུན་མ་ལྟེ་བར་སྤོས་ལ་གོང་ལྟར་བསྒོམ། དེས་ཀྱང་མི་ཐུབ་པ་འདྲ་ན་སྙིང་ཁ་མགྲིན་པ་སྤྱི་བོ་ན་ཡར་སྤོ། བདེ་བའི་སྟོབས་ཆུང་ན་འཁོར་ལོ་འོག་མ་རྣམས་སུ་ཕྱིར་སྤོ། དུས་ཚོད་ཤེས་པར་བྱས་ལ་ཡར་སྤོ་མར་སྤོ་བྱའོ། །བཞི་པ་བོགས་འདོན་པ་ནི་རྗེ་བཙུན་མ་གསང་གནས་སུ་བསྒོམ་པའི་བྷ་ག་ནས་ཆགས་པའི་མེ་དམར་ནར་གྱིས་བྱུང༌། རང་གི་རྩ་དབུ་མའི་ནང་ན་ཡར་སོང་བས་སྤྱི་བོའི་ཧཾ་ལ་ཕོག་ཧཾ་འོད་དུ་ཞུ་བས་སྤྱི་བོའི་འཁོར་ལོར་ཁེངས་ནས་མར་དཀར་ན་ར་ར་མགྲིན་པའི་འཁོར་ལོ་ཁེངས་པ་ནི་་དགའ་བའི་ཡེ་ཤེས། ཡང་དཀར་ན་ར་ར་བབ་པས་སྙིང་ཁའི་འཁོར་ལོར་ཁེངས་པ་ནི་མཆོག་དགའི་ཡེ་ཤེས། ཡང་ཕྱིར་བབ་ནས་ལྟེ་བའི་འཁོར་ལོར་ཁེངས་པ་ནི་ཁྱད་པར་གྱི་དགའ་བའི་ཡེ་ཤེས། ཡང་ཕྱིར་བབ་པས་གསང་གནས་ཀྱི་འཁོར་ལོར་ཁེངས་པ་ནི་ལྷན་ཅིག་སྐྱེས་པའི་དགའ་བའི་ཡེ་ཤེས།

དེ་ལྟར་རང་གི་ལུས་རྐྱལ་པ་འོ་མས་ཁེངས་པ་བཞིན་དཀར་མེར་རེ་ཡོད་པར་བསྒོམ། དེ་ནས་ཐིག་ལེ་རྣམས་རྗེ་བཙུན་མའི་སྤྱི་བོ་ན་མར་ལ་ཐིམ་པས་རྗེ་བཙུན་མ་དང་རང་གཉིས་ཀ་བདེ་བས་བརྒྱལ་བ་ཙམ་དུ་བདེ་ཕྲིལ་ལི་ཡོད་པར་བསྒོམ། དེ་ལྟར་བསྒོམས་པས་བདེ་བས་ལུས་བརྒྱལ་ནས་ཐིག་ལེ་མི་ཐུབ་པ་འདྲ་ན་རྗེ་བཙུན་མ་སྤྱི་བོར་བསྒོམ་ལ་བྷ་གའི་ནང་དུ་ཐིག་ལེ་སེབ་སེབ་ཐིམ་པར་བསམ་ལ། དེས་ཀྱང་མི་ཐུབ་པ་འདྲ་ན་འཁྲུལ་འཁོར་ལ་སོགས་པ་བསྲུང་ཐབས་ནས་བཤད་པ་བཞིན་དུ་བྱའོ། །ལྔ་པ་བདེ་བ་དབང་དུ་སྡུད་པ་ནི་རྗེ་བཙུན་རྡོ་རྗེ་རྣལ་འབྱོར་མ་གསང་གནས་སུ་སྒོམ་པའི་ཐུགས་ཀ་ནས་འོད་ཟེར་འཕྲོས་པས་ཤངས་བུག་གཡོན་ནས་རང་གི་རྩ་དབུ་མའི་ནང་ནས་ཡར་བྱུང་ནས་རང་གི་སྣ་སྦུག་གཡས་ནས་ཐོན་ཏེ་ཕྱི་སྣོད་ཀྱི་འཇིག་རྟེན་ལ་ཕོག དེ་དག་འོད་དུ་ཞུ། ནང་བཅུད་ཀྱི་སེམས་ཅན་ལ་ཕོག་འོད་དུ་ཞུ་དམ་པ་ཡེ་ཤེས་ཆོས་སྐྱོང་བའི་བསྲུང་མ་རྣམས་ལ་ཕོག་འོད་དུ་ཞུ། སངས་རྒྱས་དང་བྱང་ཆུབ་སེམས་དཔའ་རྣམས་ལ་ཕོག་འོད་དུ་ཞུ། ཡི་དམ་གྱི་ལྷ་ཚོགས་རྣམས་ལ་ཕོག་འོད་དུ་ཞུ། བརྒྱུད་པའི་བླ་མ་རྣམས་ལ་ཕོག་འོད་དུ་ཞུ། རྩ་བའི་བླ་མ་རྣམས་ལ་ཕོག་འོད་དུ་ཞུ། འོད་དེ་ཚུར་འདུས་རང་གི་རྣ་བུག་གཡོན་པ་ནས་ཞུགས་རྩ་དབུ་མའི་ནང་ན་མར་ལ་སོང༌། རྗེ་བཙུན་མའི་ཤངས་བུག་གཡས་པར་ཞུགས་ནས་ཐུགས་ཀར་ཐིམ་པར་བསམ་ལ། བསྲེ་བའི་དེ་ཁོ་ན་ཉིད་ལ་མཉམ་པར་བཞག བསྔོ་བ་བྱ། དེ་འཁོར་འདས་ཐམས་ཅད་ཀྱི་སྲོག་རྩ་ནས་བཟུང་བ་དང་འདྲ་སྟེ་དེ་ཐམས་ཅད་ཀྱི་སྲོག་བདེ་བ་ཡིན་ལ། བདེ་བ་དེ་རང་གི་དབང་དུ་བྱས་པས་ཕྱི་རོལ་གྱི་དབང་དུ་མི་འདུ་ཁ་མེད་ཡིན་གསུང༌། དེ་འདྲིས་ཤིང་བརྟན་པ་ཐོབ་པ་དང༌། གཉིས་པ་ཐབས་ཤེས་རབ་གཉིས་མེད་ལ་བསླབ་འདི་ལའང་ལྔ་སྟེ་དང་པོ་གནད་དུ་བསྐུལ་བ་ནི་གསང་གནས་ཀྱི་རྩ་མཚན་ཉིད་བཞི་ལྡན་དེའི་ནང་དུ་ཉི་མའི་དལ་སྟེང་དུ་རང་གི་རྩ་བའི་བླ་མ་དེ་ངོ་བོ་བླ་མ་དམ་པ་རྣམ་པ་བཅོམ་ལྡན་འདས་ཧེ་རུ་ཀ་རང་བཞིན་ཆོས་ཀྱི་སྐུ་རྒྱན་ཆ་ལུགས་དང་ལྡན་པ་གསལ་བར་བསྒོམ།

དེའི་མདུན་དུ་རྗེ་བཙུན་མ་གོང་ལྟར་བསྒོམ་པ་ལ་སོགས་པའི་གནད་བསྐུལ་བ་བླ་མའི་ཞལ་ལས་ཤེས་སོ། །གཉིས་པ་བདེ་བའི་དེ་ཁོ་ན་ཉིད་བསྒོམ་ནི། ཇི་ལྟར་སྐྱེས་པའི་བདེ་བ་དེ་ཉིད་ཡོད་པ་མི་སྤངས། མེད་པ་མི་བཙལ། ལག་པ་གཡས་གཡོན་མི་སྤོ་བར་བདེ་བའི་རང་བཞིན་ལ་མཉམ་པར་བཞག་ཅིང༌། དེ་ཁོ་ན་ཉིད་བསྒོམ་པ་གོང་ལྟར་རོ། །དེ་ལྟར་བསྒོམ་པས་བདེ་བ་སྟོབས་རྒྱས་ནས་ཐིག་ལེ་མི་ཐུབ་པ་འདྲ་ན་གསུམ་པ་ལ་དོར་བ་ནི་ཡབ་ཡུམ་ལྟེ་བར་སྤོས་ལ་གོང་ལྟར་བསྒོམ། དེས་ཀྱང་མ་ཐུབ་ན་སྙིང་ཁ་མགྲིན་པ་རྣམས་སུ་སྤོས་ལ་བསྒོམ། སྟོབས་ཆུང་ན་འཁོར་ལོ་འོག་མ་རྣམས་སུ་ཕྱིར་སྤོ། དུས་ཚོད་དང་སྦྱར་རོ། །བཞི་པ་བོགས་འདོན་པ་ནི་ཡབ་ཡུམ་གསང་གནས་སུ་བསྒོམ་པའི་སྦྱོར་མཚམས་ནས་ཐིག་ལེ་དཀར་དམར་དཔག་ཏུ་མེད་པས་གསང་གནས་ཀྱི་འཁོར་ལོ་ལྟེམ་གྱིས་གང་བར་བསམ། ཡང་ཆི་ལི་ལི་བབས་པས་ལྟེ་བ་སྙིང་ག་མགྲིན་པ་སྤྱི་བོའི་རྣམས་རིམ་པ་བཞིན་དུ་ཁེངས་པར་བསམ་ནས་ལུས་ཐམས་ཅད་རྐྱལ་པ་འོ་མས་ཁེངས་པ་བཞིན་དུ་དཀར་མེར་རེ་རེ་ཡོད་པར་བསམ། དེ་ལྟར་བསྒོམ་པས་ཐིག་ལེ་མི་ཐུབ་པ་འདྲ་ན་ཡབ་ཡུམ་སྤྱི་བོར་བསྒོམ་ལ་ཐིག་ལེ་རིམ་གྱིས་གྲུ་གུ་སྡོག་པ་བཞིན་དུ་སྦྱོར་མཚམས་སུ་དཀར་སིབ་སིབ་ཐིམ་པར་བསམ་ལ་འཁྲུལ་འཁོར་ལ་སོགས་པ་བྱའོ། །ལྔ་པ་བདེ་བ་དབང་དུ་སྡུད་པ་ནི། ཡབ་ཡུམ་གསང་གནས་སུ་བསྒོམ་ལ་ཡབ་ཡུམ་གྱི་ཐུགས་ཀ་ནས་འོད་ཟེར་འཕྲོས་པས་པད་མ་ནས་ཡབ་ཀྱི་རྡོ་རྗེའི་ལམ་བརྒྱུད་རྩ་དབུ་མ་ཡར་བྱུང་ཤངས་བུག་གཡས་ནས་ཐོན། རང་གི་རྩ་དབུ་མ་ནས་ཡར་བྱུང་སྣ་བུག་གཡས་ནས་ཐོན། ཕྱི་སྣོད་ནང་བཅུད་ཐམས་ཅད་རིམ་པ་བཞིན་ཞུ། རྩ་བའི་བླ་མ་ལ་ཐིམ་པས། དེའང་འོད་དུ་ཞུ་རང་གི་སྣ་བུག་གཡོན་ལ་ཞུགས། རྩ་དབུ་མ་ནས་མར་སོང༌། ཡབ་ཀྱི་ཤངས་བུག་གཡོན་ལ་ཞུགས་ནས་ཐུགས་ཀར་ཐིམ། རྡོ་རྗེ་པདྨ་ལ་བརྒྱུད་ཡབ་ཡུམ་གྱི་ཐུགས་ཀར་ཐིམ་པར་བསམ་ལ་བདེ་བའི་དེ་ཁོ་ན་ཉིད་ལ་མཉམ་པར་བཞག

དེས་འཁོར་འདས་ཐམས་ཅད་དབང་དུ་བྱེད་པའོ། །དེ་ལ་འདྲིས་ཤིང་བརྟན་པ་དང༌། གཉིས་པ་ཕྱི་ལ་བསྟེན་པ་ལ་གཉིས། དེ་ལ་དང་པོ་འོད་ཀྱིས་རིག་མ་ནི་རང་ཉིད་ལྷར་གསལ་བའི་མདུན་དུ་ལྷ་ལ་སོགས་པའམ་མི་མ་ཡིན་ནམ་ཡང་ན་མིའི་བུ་མོ་མཛེས་ཤིང་ཡིད་དུ་འོང་བ་གཅིག་བསམ། འདི་ལའང་ལྔ། དང་པོ་གནད་ནས་བསྐུལ་བས་བདེ་བ་སྐྱེས་ན། གཉིས་པ་བདེ་བ་དེ་ཁོ་ན་ཉིད་བསྒོམ་པ་ནི་ཅི་ལྟར་སྐྱེས་པའི་བདེ་བ་དེ་ཉིད་ཡོད་པ་མི་སྤང་མེད་པ་མི་བཙལ། ལག་པ་གཡས་གཡོན་མི་སྤོ་བར་བདེ་བ་དེ་ཉིད་ཀྱི་ཐོག་ཏུ་བརྩེན་གྱིས་མཉམ་པར་གཞག གསུམ་པ་བདེ་བ་བོགས་འདོན་པ་ནི་ཡུམ་གྱི་པདྨའི་ཟེའུ་འབྲུ་ལ་ཐིག་ལེ་དམར་པོ་སྲན་མ་ཙམ་དྲོད་དང་བཅས་པ་ཞིག་བསམ། དེ་ལ་མེ་གྲོ་སོག་ཙམ་ཞིག་འབར་བས་རང་གི་རྩ་དབུ་མ་ན་ཡར་སྤྱི་བོའི་ཧཾ་ལ་ཕོག ཧཾ་ཞུ་བས་ཐིག་ལེ་དཀར་ན་ར་ར་བབས་ཏེ་འཁོར་ལོ་བཞི་རིམ་གྱིས་བརྒྱུད་ནས་གསང་གནས་ཡན་ཆད་མེར་གྱིས་ཁེངས་པར་བསམ་ལ། དེ་ལྟར་བསྒོམས་པས་བདེ་བ་སྟོབས་རྒྱས་ནས་ཐིག་ལེ་མི་ཐུབ་པ་འདྲ་ན། བཞི་པ་ལ་དོར་བ་ནི་མེ་ཡར་འབར་བས་ཐིག་ལེ་ཡར་སྡོག་པར་བསམ། མེ་ཡར་འབར་བ་དང་ཐིག་ལེ་མར་འབབ་པ་གཉིས་ལྟེ་བ་སྙིང་ཁ་མགྲིན་པ་རྣམས་ཡར་མར་འགྲོ་བྱའོ། །དེས་ཀྱང་མ་ཐུབ་ན་སྤྱི་བོའི་ཧཾ་ལ་སིབ་སིབ་ཐིམ་པར་བསམ་ཞིང་འཁྲུལ་འཁོར་ལ་སོགས་པ་བྱའོ། །ལྔ་པ་བདེ་བ་དབང་དུ་སྡུད་པ་ནི་ཡབ་ཡུམ་གྱི་ཐུགས་ཀ་ནས་འོད་འཕྲོས་རྡོ་རྗེ་པདྨ་ལ་བརྒྱུད། རྩ་དབུ་མའི་ནང་དུ་ཡར་བྱུང༌། སྣ་བུག་གཡས་ནས་ཐོན་ཕྱི་སྣོད་ནང་བཅུད་ཐམས་ཅད་འོད་དུ་ཞུ། རང་གི་སྣ་བུག་གཡོན་ནས་ཞུགས། རྡོ་རྗེ་པདྨ་བརྒྱུད་ཡབ་ཡུམ་ཀྱི་ཐུགས་ཀར་ཐིམ། བདེ་བ་དེ་ཁོ་ན་ཉིད་མཉམ་པར་བཞག དེས་འཁོར་འདས་ཐམས་ཅད་ཀྱི་སྲོག་རྩ་ནས་བཟུང་བ་དང་འདྲའོ། །དེ་ལ་འདྲིས་ཤིང་བརྟན་པ་དང༌། གཉིས་པ་དངོས་ཀྱི་རིག་མ་ནི་རྒྱུད་ནས་ཕྱག་རྒྱ་མ་མཚན་ཉིད་དང་ལྡན་པ་བཙལ་ལ་དབེན་པའི་གནས་སུ་དང་པོ་དབང་བསྐུར།

རྒྱུད་ལ་སོགས་པའི་ཆོས་བཤད་ཅིང་རྒྱུད་སྨིན་པར་བྱས་ལ། དེ་ནས་དང་པོ་སྒྲ་ལ་བསླབ་པ། དེ་ནས་གཟུགས་ལ་བསླབ་པ། དེ་ནས་དྲི་ལ་བསླབ་པ། དེ་ནས་རེག་བྱ་ལ་བསླབ་པ། དེ་ནས་རོ་ལ་བསླབ་པར་བྱ་སྟེ། རྒྱས་པར་གཞན་དུ་ཤེས་སོ། །གསུམ་པ་ཏིང་ངེ་འཛིན་གྱི་ཡན་ལག་ལ་ལྔ་ནི། དང་པོ་སྣ་ཚོགས་གཏུམ་མོ། གཉིས་པ་སྒོམ་དུ་བཏུབ་པ་དང༌། མི་བཏུབ་པའི་མཚན་ཉིད་བསྟན་པ་དང༌། གསུམ་པ་རྒོད་པ་ལ་མནན་པ། བཞི་པ་བྱིང་བ་ལ་སེལ་བ། ལྔ་པ་འཐོར་བ་སྡུད་པའོ། །དང་པོ་ནི་ཡུལ་སྣ་ཚོགས་ལ་བརྟེན་ནས་བདེ་བ་སྒོམ་པས་དེ་གཟུགས་སྡུག་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་ལ་སོགས་པ་རྣམས་དང༌། གཞན་ཡང་རྫས་དངོས་གང་དང་གང་མཐོང་བ་དང༌། དྲན་པ་ཙམ་གྱིས་བདེ་བ་སྐྱེ་བ་དེ་མི་སྤང་བར་ཇི་ལྟར་སྐྱེས་པའི་བདེ་བ་དེ་ཉིད་ལ་མཉམ་པར་བཞག ཕྱི་རྫས་དང་དངོས་པོའི་སྟེང་དུ་རླུང་སེམས་འདུས་ནས་སེམས་ནང་དུ་མི་གནས་པར་གྱུར་ན་ཟས་ནོར་ལ་སོགས་པ་དབུལ་ཞིང་ཕོངས་པ་དང༌། ལག་ཏུ་ཟས་དང་དངོས་པོ་གང་བྱུང་ཡང་དཀའ་ལས་དཔག་ཏུ་མེད་པ་བྱེད་དགོས་པ་དང༌། མཐར་རང་གི་སྲོག་ཚུན་པ་ཟས་ནོར་གྱི་ཕྱོགས་སུ་འགྲོ་བས། རྗེའི་ཞལ་ནས་ཆགས་པར་མི་བྱ་བཅུད་ལེན་བླངས་གསུངས། གཉིས་པའི་མཚན་ཉིད་ནི་རིན་པོ་ཆེ་གསེར་དང་དངུལ་དང་ཟ་འོག་གི་ཟི་ཁྱིམ། ཐོད་པ་མཚན་ལྡན་ལ་སོགས་པ་མདོར་ན་བྱང་ཆུབ་ཀྱི་སེམས་སྐྱེ་བ་ལ་སོགས་པ་དེ་ལྟ་བུ་ནི་བཟུང་བ་དང་བཅང་དུ་བཏུབ་ལ། ཉོན་མོངས་པ་ཞེ་སྡང་ལས་གྲུབ་པའི་རྫས་གོ་མཚོན་ལ་སོགས་པ་ནི་བཅང་བའམ་སྒོམ་དུ་མི་བཏུབ་གསུང༌། གནད་སྐུལ་བའི་ཁྱེའུ་དང་བུ་མོ་མཛེས་ཤིང་ཡིད་དུ་འོང་བ། དེ་ལྟ་བུ་ནི་བསྒོམས་ཀྱང་འགལ་བ་མེད་གསུང༌། གསུམ་པ་རྒོད་པ་མནན་པ་ནི་དབེན་པའི་གནས་སུ་ལུས་ཀྱི་འཁྲུལ་འཁོར་རྣལ་དུ་ཕབ་ལ། རྐང་པ་སྐྱིལ་ཀྲུང་ལག་པ་མཉམ་བཞག་བྱ། སྒལ་ཚིགས་དྲང་པོར་བསྲང༌། མིག་སྣ་རྩེ་ལ་དབབ། དམིགས་པ་སྙིང་པད་མ་འདབ་བཞི་པ་སྔོན་པོའི་ལྟེ་བ་ལ་ཐུགས་ཀྱི་ངོ་བོ་ཡི་གེ་ཧཱུྃ་མཐིང་ནག

དྭངས་མ་དགུ་འདུས་པའི་ངོ་བོ་ཡེ་ཤེས་ལྔའི་འོད་འཕྲོས་པ་ཞིག་བསམ། ཡང་ན་པདྨའི་ལྟེ་བ་མེ་ལོང་ལྟར་འཇམ་ཞིང་འདྲེད་པའི་དཀྱིལ་ན་ཐིག་ལེ་དམར་པོ་སྲན་མ་ཙམ་ཞིག་འབྲུལ་ལ་ཁད་པ་ལ་སེམས་བཟུང་དེས་རྒོད་པ་ལ་མནན་པའོ། །བཞི་པ་བྱིང་བ་སེལ་བ་ནི། ལུས་འཁྲུལ་འཁོར་ཙོག་པུ་བྱ། ལག་པ་གཉིས་པུས་མོ་གཉིས་ལ་འཁྱུད། མིག་ནམ་མཁའ་ལ་བལྟ། དམིགས་པ་སྨིན་མཚམས་སུ་ཐིག་ལེ་དཀར་པོ་སྲན་མའི་གའུ་ཙམ་པ་དངུལ་ཆུའི་མདོག་ལྟ་བུ་ཞིག་བསམ། ཡང་ན་ཨ་དཀར་པོ་འོད་ཟེར་དང་བཅས་པ་ཞིག་བསམ། དེས་ནི་བྱིང་བ་སེལ་བའོ། །ལྔ་པ་འཐོར་བ་སྡུད་པ་ནི། སྔར་བས་རོ་སྟོད་སྒུར་ཙམ་བྱ། ལག་པ་གཉིས་པུས་མོ་གཉིས་ལ་བཀབ། མིག་སྣ་རྩེ་ལ་དབབ། དཔུང་པ་དང་གྲུ་མོ་ལྷོད་ཀྱིས་བཏང༌། དམིགས་པ་ནི། ལྟེ་བའི་འཁོར་ལོའི་དབུས་སུ་ཨ་དམར་པོ་ཞིག་བསམ། དེ་ལ་སེམས་མ་ཡེངས་པར་གཏད། དེས་ནི་འཐོར་བ་སྡུད་པའོ། །དེ་ལྟར་ཏིང་ངེ་འཛིན་སྐྱེ་བར་བྱེད་པའི་རྒྱུ་ལྔ་ཡན་ལག་ལྔ་དང་བཅོ་ལྔས་དངོས་གཞི་བསྟན། རྗེས་དུས་ཀྱི་ས་མཚམས་ངོས་བཟུང་བ་ལ་གསུམ། སྡུག་བསྔལ་གྱི་དུས་དང༌། བདེ་བའི་དུས། ཡོན་ཏན་གྱི་དུས་སོ། །དང་པོ་ནི་ཏིང་ངེ་འཛིན་ལ་གནད་དུ་བསྣུན་པས་རྣམ་པར་རྟོག་པའི་རླུང་ནང་དུ་ལོག་ནས་རྟེན་དང་བརྟེན་པར་བཅས་པ་འཕེལ་ཏེ་རྒྱུད་ལ་ཉོན་མོངས་པའི་སྟོབས་བསམ་གྱིས་མི་ཁྱབ་པ་རང་དབང་མེད་པར་སྐྱེའོ། །འདི་ལ་ཕྱི་ནང་གསང་གསུམ་སྟེ་ཕྱིའི་བཀུར་པ་ལ་སོགས་པ་འབྱུང༌། ནང་འདོད་ཆགས་ཀྱི་རྟོག་པ་རང་ཁ་མ། གསང་བ་སྙིགས་མའི་གནས་སུ་རླུང་སེམས་འདུས་པ་ནི་ཉོན་མོངས་པའི་སྟོབས་ཏེ། དེ་ལ་གཉེན་པོའི་སྟོབས་བསྐྱེད་ནས་ཉམས་སུ་བླངས་པས། གཉིས་པ་བདེ་བའི་ཏིང་ངེ་འཛིན་བཟང་པོ་ལུས་ལ་ཚེར་མ་ཟུག་པ་ཚུན་ཆད་བདེ་བར་འཆར་བའི་སྟོབས་སྐྱེའོ། །འདི་ལའང་གསུམ་ཕྱིའི་བཀུར་པ་ལ་སོགས་པ་ཞི། ནང་བདེ་བའི་ཏིང་ངེ་འཛིན་རྒྱུད་ལ་སྐྱེ། གསང་བ་དྭངས་མའི་གནས་སུ་རླུང་སེམས་འདུ༌།

དེ་ལ་བདེ་བའི་དེ་ཉིད་ནང་དུ་ངོ་སྤྲད་ནས་ཉམས་སུ་བླངས་པས། གསུམ་པ་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་ནས་བདེ་སྟོང་གཉིས་སུ་མེད་པའི་ཡེ་ཤེས་རྒྱུད་ལ་སྐྱེ། འདི་ལའང་གསུམ། ཕྱི་ཡོན་ཏན་གྱི་ཚོགས་དཔག་ཏུ་མེད་པ་འབྱུང༌། ནང་དུ་ལྷན་ཅིག་སྐྱེས་པའི་ཡེ་ཤེས་ངོ་འཕྲོད། གསང་བ་ཤིན་ཏུ་དྭངས་མའི་གནས་སུ་རླུང་སེམས་འདུ། སྤྱི་དོན་གཉིས་པ་འབྲས་བུ་ལ་གཉིས། གནས་སྐབས་ཀྱི་ཡོན་ཏན་དང་མཐར་ཐུག་གི་འབྲས་བུའོ། །དང་པོ་ནི་རྟགས་ལྔའམ་བཅུ། ཡོན་ཏན་བརྒྱད་དང་ཉམས་བཞི་ལ་སོགས་པ་གསང་སྔགས་སྤྱི་དང་མཐུན་ལ། གཉིས་པ་མཐར་ཐུག་གི་འབྲས་བུ་ནི། ཧེ་རུ་ཀ་ཡབ་ཡུམ་གྱི་སྐུ་གསུང་ཐུགས་ཐོབ་ནས་མི་ཟད་པ་རྒྱན་གྱི་འཁོར་ལོ་འགྲོ་བ་སེམས་ཅན་གྱི་དོན་བྱེད་པར་འགྱུར་རོ། །ཐིག་ལེའི་ཁྲིད་དོ།། ༈ །།གསུམ་པ་མི་གཙང་བའི་རྫས་ལ་གསུམ། གཞི་ལམ་འབྲས་བུའོ། །དང་པོ་མི་གཙང་བའི་རྫས་སུམ་ཅུ་རྩ་གཉིས་ནི། ཌཱ་ཀི་མ་སུམ་ཅུ་སོ་གཉིས་སོ། །བདེ་མཆོག་ལྟར་ན་དཔའ་བོ་ཉི་ཤུ་རྩ་བཞི་བདུད་རྩི་ནི་རིགས་ལྔ། དྲི་ཆེན་རྣམ་སྣང༌། དྲི་ཆུ་མི་བསྐྱོད་པ། ཁུ་བ་རིན་ཆེན་འབྱུང་ལྡན། རཀྟ་འོད་དཔག་མེད། འདུས་པ་དོན་ཡོད་གྲུབ་པར་ཡེ་ནས་གནས་སོ། །གཉིས་པ་ལམ་ལ་ལྔ་སྟེ། དང་པོ་དྲི་ཆེན་ལ་བརྟེན་པའི་ཐབས་དང༌། ནད་འདོན་ནད་སྲུང་ཐབས་ལ་སོགས་པ་དཔག་ཏུ་མེད་པ་གསུང་སྟེ། ཞང་རིན་པོ་ཆེས། མཆོད་རྟེན་བཞེངས་པའི་དུས་སུ་མི་གཅིག་གིས་རྣམ་སྣང་བཞག་པ་ལ། ཞང་གིས་དེ་ཕྱག་གིས་བླངས་ནས་སྤྱི་བོར་བཞག་སྟེ་ངའི་མཆོད་རྟེན་འབྱོན་པར་འདུག འདི་ན་བཅོམ་ལྡན་འདས་རྣམ་པར་སྣང་མཛད་ཅིག་བྱོན་འདུག་གསུངས་པ་ལྟ་བུའོ། །ཡང་ཇོ་བོ་རྗེས་ཉིན་ཅིག་ཆིབས་ལ་བཅིབས་ནས་ནས་བྱོན་ཙ་ན། རྣམ་སྣང་མགོ་ལ་རཀྟ་ཡོད་པ་ཞིག་འདུག་པས། ཆིབས་ལ་གཞོལ་ནས་ཞལ་དུ་གསོལ་བ་དང་ཉེ་གནས་ཀྱིས་ཁྱེད་ཀྱང་གསང་སྔགས་པ་ལགས་སམ་ཞུས་པས་རྣམ་སྣང་གི་དབུ་ལ་འོད་དཔག་མེད་བྱོན་པ་ལོས་ཟ།

ཁོ་བོ་རྒྱ་གར་ན་གསང་སྔགས་པ་ཟེར་གསུང་བ་ལྟ་བུའོ། །གཉིས་པ་དྲི་ཆུ་ལའང་ནད་བསྲུང་ནད་འདོན་ཐབས་དཔག་ཏུ་མེད་པ་ཞིག་གསུངས་སོ། །གསུམ་པ་ཐིག་ལེ་ལ་ཡོན་ཏན་ཐམས་ཅད་འབྱུང་བས་རིན་ཆེན་འབྱུང་ལྡན་ཟེར་ཏེ་འཁོར་བ་དང་མྱ་ངན་ལས་འདས་པའི་ཡོན་ཏན་ཐམས་ཅད་འདི་གཅིག་པུ་ལས་འབྱུང་བས་བརྟེན་ཐབས་དང་སྲུང་ཐབས་སྤེལ་ཐབས་རྣམས་བྱའོ། །བཞི་པ་རཀྟ་ནི་སྣ་ཁྲག་ལ་སོགས་པ་རྣམས་ཀྱང་མ་ལས་ཐོབ་པའི་ཐིག་ལེ་དམར་པོའི་ཆ་ཡིན་པས་འཁྲུལ་འཁོར་ལ་སོགས་པས་བསྲུང་བར་བྱའོ། །མདོར་ན་བདུད་རྩི་ལྔ་ལ་ཐ་མལ་པའི་མིང་ནས་བོས་ནའང༌། ལྟུང་བ་ཕོག་པས་རིགས་ལྔ་མཚན་ནས་འབོད་པ་བསྲུང་ཐབས་དང་བརྟེན་ཐབས་རྣམས་བྱའོ། །ཆོས་རྗེས་མཛད་པའི་བདུད་རྩིའི་སྒྲུབ་ཐབས་ཀྱང་ཡོད་དོ། །གསུམ་པ་དེ་ལྟར་ཏིང་ངེ་འཛིན་ལ་གནད་དུ་བསྣུན་ཅིང་བདུད་རྩི་ལྔ་ལ་བཅུད་ལེན་བྱས་པས་བདུད་རྩི་ལྔའི་དྭངས་སྙིགས་ཕྱེད་ནས་དྭངས་མ་ལྔས་འཁོར་ལོ་ལྔ་ཁེངས་ཤིང་རིགས་ལྔའི་ཞལ་མཇལ་བ་འབྱུང་སྟེ། ཇོ་བོ་རྗེས་རིགས་ལྔ་སེར་འཇམ་དུ་ཞལ་གཟིགས་པ་དང༌། རྗེ་སྒམ་པོ་པས་དགྱེས་རྡོར་གྱི་དམར་པོར་གཟིགས་པ་དང༌། བདེ་མཆོག་གི་དལ་དཀར་པོར་གཟིགས་པ་ལ་སོགས་པ་ནང་དུ་བདུད་རྩི་ལྔའི་དྭངས་མས་འཁོར་ལོ་ལྔ་ཁེངས་པས་ལྷའི་མཐོང་སྣང་དུ་མ་འབྱུང་བ་ཡིན་གསུང༌། རིགས་ལྔ་སྐུ་མདོག་ལྔར་འབྱུང་བ་ཡང་འདི་ཡི་གནད་ཡིན་པས་སྐུ་མདོག་འཆོལ་བ་དང་མ་འཆོལ་བ་ཡང་འདིའི་གནད་དོ། །མཐར་ཐུག་གི་འབྲས་བུ་ནི་རིགས་ལྔའི་ངོ་བོར་སངས་རྒྱའོ། །། ཡང་ཞལ་སྔ་ནས། བཞི་པ་རླུང་གི་རིགས་ལྔ་ཡབ་ཡུམ་དུ་ཡེ་གདོད་མ་ནས་གནས་པ་དེ་ངོ་སྤྲད་ནས་ཉམས་སུ་ལེན་པ་ལ་གསུམ། འབྱུང་བའི་རླུང་གནད་དང༌། རྣམ་རྟོག་གི་རླུང་གནད་དང༌། རླུང་སེམས་གཉིས་མེད་ཀྱི་ངོ་སྤྲད་དོ། །དང་པོ་ནི་ཕྱིར་རྒྱུ་ཞིང་ནང་དུ་འཇུག་པར་བྱེད་པ་ཉིན་ཞག་ཕྲུགས་གཅིག་ལ་ཉི་ཁྲི་ཆིག་སྟོང་དྲུག་བརྒྱས་འབྱུང་འཇུག་གནས་གསུམ་བྱེད་པ་སྤྱི་དང་མཐུན་ནོ། །གཉིས་པ་དང་གསུམ་པའི་ངོ་སྤྲོད་ཞལ་ཤེས་སོ། །དེ་ལྟར་ཡང༌།

རླུང་ཞེས་བྱ་བས་ལས་ཀུན་བྱེད། །འདི་ནི་རྣམ་ཤེས་བཞོན་པ་སྟེ། །ལྔ་ཡི་བདག་ཉིད་བཅུའི་མིང་ཅན། །རྣམ་རྟོག་འཁོར་བ་བསྐྱེད་བྱེད་རླུང༌། །ཞེས་གསུངས་སོ། །འོ་ན་རྣམ་པར་རྟོག་པ་ལུས་ཀྱི་ཁོངས་སུ་ཚུད་པའི་རྒྱུ་མཚན་ཅི་ཡིན་སྙམ་ན། རྟོག་པ་གང་སྐྱེས་པའི་དུས་སུ་སྐད་ཅིག་མ་བསམ་པའི་རང་གཟུགས་སུ་གྲུབ་ལ། དེའི་བྱེད་ལས་རྣམ་པར་སྨིན་པའི་ལུས་གྲུབ་བོ། །འདི་ལ་གཉིས་སྟེ། འཁོར་ལོ་ལྔ་ལ་རྩ་བའི་རླུང་ལྔ་གནས་པ་ལ་བརྟེན་ནས། ཉོན་མོངས་པ་ལྔ་ལམ་དུ་བྱ་བ་དང༌། དབང་པོ་ལྔ་ལ་ཡན་ལག་གི་རླུང་ལྔ་གནས་པ་ལ་བརྟེན་ནས། འདོད་ཡོན་ལྔ་ལམ་དུ་བྱེད་པའོ། །དང་པོ་ལ་དྲུག་སྟེ། གར་གནས་པ་དང༌། གར་རྒྱུ་བ་དང༌། ཉོན་མོངས་པ་གང་སྐྱེ་བ་དང༌། རྟགས་ཅི་འབྱུང་བ་དང༌། མཉམ་པར་ཅི་ལྟར་བཞག་པ་དང༌། གནས་སྐབས་ཀྱི་ཡོན་ཏན། མཐར་ཐུག་འབྲས་བུའི་འབྱུང་ཚུལ་ལོ། །དེ་ལ་དང་པོ་ཉོན་མོངས་པ་ང་རྒྱལ་སྐྱེད་པའི་རླུང་གསང་གནས་ན་གནས། སྣ་བུག་ལ་རྒྱུ་ང་རྒྱལ་སྐྱེ་རྟགས་ཤུགས་རེངས་ཀྱིས་འོང༌། དེའི་དུས་སུ་ཇི་ལྟར་སྐྱེས་པའི་ང་རྒྱལ་དེ་ཉིད་ལ་མཉམ་པར་བཞག་པས། གནས་སྐབས་སུའང་ང་རྒྱལ་ལ་གནད་དུ་སོང་བ་ནི། དཔལ་རྒ་ལོ་ལྟ་བུར་འགྱུར། མཐར་ཐུག་ང་རྒྱལ་འདག མཉམ་པ་ཉིད་ཀྱི་ཡེ་ཤེས་སྐྱེ། བཅོམ་ལྡན་འདས་རིན་ཆེན་འབྱུང་ལྡན་གྱི་སྐུ་ཐོབ་ནས། ང་རྒྱལ་ཅན་གྱི་སེམས་ཅན་སྨིན་གྲོལ་དུ་བྱེད་དོ། །གཉིས་པ་འདོད་ཆགས་སྐྱེད་པར་བྱེད་པའི་རླུང་ལྟེ་བར་གནས། གསང་བ་རྡོ་རྗེའི་ལམ་དུ་རྒྱུ། འདོད་ཆགས་སྐྱེ་རྟགས་སུ་རྡོ་རྗེ་ལས་སུ་རུང་བ་འབྱུང༌། དེའི་དུས་སུ་ཇི་ལྟར་སྐྱེས་པའི་འདོད་ཆགས་དེ་ཉིད་ལ་མཉམ་པར་བཞག་པས། གནས་སྐབས་སུ་འདོད་ཆགས་ལ་གནད་དུ་སོང་བས་རྒྱལ་པོ་ཨིནྡྲ་བོ་དྷི་ལྟ་བུར་འགྱུར། མཐར་ཐུག་འདོད་ཆགས་འདག སོ་སོར་རྟོག་པའི་ཡེ་ཤེས་མངོན་དུ་གྱུར། བཅོམ་ལྡན་འདས་སྣང་བ་མཐའ་ཡས་ཀྱི་སྐུ་ཐོབ་ནས། འདོད་ཆགས་ཅན་གྱི་སེམས་ཅན་སྨིན་གྲོལ་དུ་བྱེད་དོ། །གསུམ་པ་ཞེ་སྡང་སྐྱེད་པར་བྱེད་པའི་རླུང་སྙིང་ག་ན་གནས།

སྨིན་མཚམས་སུ་རྒྱུ། ཞེ་སྡང་སྐྱེད་རྟགས་སུ་སྨིན་མཚམས་སུ་རྩ་གསུམ་དམར་རམ་གྱིས་འོང༌། དེའི་དུས་སུ་ཇི་ལྟར་སྐྱེས་པའི་ཞེ་སྡང་དེ་ཉིད་ལ་མཉམ་པར་བཞག་པས་གནས་སྐབས་སུ་ཞེ་སྡང་ལ་གནད་དུ་སོང་བ་སློབ་དཔོན་པདྨ་ལྟ་བུར་འགྱུར། མཐར་ཐུག་ཞེ་སྡང་འདག མེ་ལོང་ལྟ་བུའི་ཡེ་ཤེས་མངོན་དུ་གྱུར། བཅོམ་ལྡན་འདས་མི་བསྐྱོད་པའི་སྐུ་ཐོབ་ནས་ཞེ་སྡང་ཅན་གྱི་སེམས་ཅན་སྨིན་གྲོལ་དུ་བྱེད་དོ། །བཞི་པ་ཕྲག་དོག་སྐྱེད་པར་བྱེད་པའི་རླུང་མགྲིན་པ་ན་གནས། མཆུ་ལ་རྒྱུ། ཕྲག་དོག་སྐྱེ་རྟགས་སུ་མཆུ་ཤབ་ཤུབ་མང་པོ་བྱེད། དེའི་དུས་སུ་ཇི་ལྟར་སྐྱེས་པའི་ཕྲག་དོག་དེ་ཉིད་ལ་མཉམ་པར་བཞག་པས། གནས་སྐབས་སུ་ཕྲག་དོག་ལ་གནད་དུ་སོང་བ་ཌོཾབྷི་ཧེ་རུ་ཀ་ལྟ་བུར་འགྱུར། མཐར་ཐུག་ཕྲག་དོག་འདག བྱ་བ་གྲུབ་པའི་ཡེ་ཤེས་མངོན་དུ་གྱུར། དོན་ཡོད་གྲུབ་པའི་སྐུ་ཐོབ་ནས་ཕྲག་དོག་ཅན་གྱི་སེམས་ཅན་སྨིན་གྲོལ་དུ་བྱེད་དོ། །ལྔ་པ་གཏི་མུག་སྐྱེད་པར་བྱེད་པའི་རླུང་སྤྱི་བོ་ན་གནས། མགོ་གྱེན་ལ་རྒྱུ། ཉོན་མོངས་པ་གཏི་མུག་སྐྱེད་པར་བྱེད་མགོ་ཡུར་གྱིས་འོང༌། དེའི་རྗེས་སུ་ཇི་ལྟར་སྐྱེས་པའི་གཏི་མུག་དེ་ཉིད་ལ་མཉམ་པར་བཞག་པས། གནས་སྐབས་སུ་གཏི་མུག་ལ་གནད་དུ་སོང་བ་སློབ་དཔོན་ཆེན་པོ་ལྭ་བ་པ་ལྟ་བུར་འགྱུར། མཐར་ཐུག་གཏི་མུག་འདག ཆོས་ཀྱི་དབྱིངས་ཀྱི་ཡེ་ཤེས་མངོན་དུ་གྱུར། བཅོམ་ལྡན་འདས་རྣམ་པར་སྣང་མཛད་ཀྱི་སྐུ་ཐོབ་ནས། གཏི་མུག་ཅན་གྱི་སེམས་ཅན་སྨིན་གྲོལ་དུ་བྱེད་དོ།། །།ཡང་ཞལ་སྔ་ནས་གཉིས་པ་དབང་པོ་ལྔ་ལ། ཡན་ལག་གི་རླུང་ལྔ་གནས་པ་ལ་བརྟེན་ནས། འདོད་ཡོན་ལྔ་ལམ་དུ་འཁྱེར་བ་ནི། ཡན་ལག་གི་རླུང་རྣམ་པ་ལྔས། ཕྱི་རོལ་གྱི་ཡུལ་རྣམ་པ་ལྔ་ལ་བརྟེན་པར་བྱེད། དེའང༌། རླུང་ཞེས་བྱ་བའི་གཟུགས་ཀྱིས་ནི། །ཤེས་དང་ཡང་དག་འདྲེས་གྱུར་ནས། །དབང་པོའི་ལམ་ལས་བྱུང་ནས་ནི། །ཡུལ་རྣམས་ལ་ནི་རྟོག་པར་བྱེད། །ཅེས་གསུངས་པས།

ཡུལ་ལེགས་པ་ལ་ཆགས། མི་ལེགས་པ་ལ་སྡང༌། བར་མ་ལ་གཏི་མུག དེ་ལ་བསྲེ་བ་གསུམ་གྱིས་ཉམས་སུ་བླང་སྟེ། འདི་དག་རེ་རེ་ལའང༌། གཞི་ལམ་འབྲས་བུ་གསུམ་གསུམ་དུ་ཡོད་པ་ལས། དང་པོ་མིག་གི་དབང་པོ་ལ། གཟུགས་རྟོག་པར་བྱེད་པའི་འཁོར་ལོ་ཞེས་བྱ་བའི་རླུང་གནས། དེ་རྣམ་པར་རྟོག་པ་དང་འགྲོགས་ནས་གཟུགས་ལེགས་པ་ལ་ཆགས་པའམ་རྣམ་པར་རྟོག་པ་སྐད་ཅིག་མ་དེ་རང་ལ་དྭངས་མའི་ཏིང་ངེ་འཛིན་ལ་མཉམ་པར་བཞག་པས། རྣམ་རྟོག་གི་རླུང་ནང་དུ་ལོག་ནས། རྟེན་ཐིག་ལེ་འཕེལ་ནས། བརྟེན་པ་ཐིག་ལེ་དྭངས་མའི་སྟོབས་སུ་གྱུར་པས། གནས་སྐབས་སུ་མིག་གི་དབང་པོ་གསལ་བ་དང༌། མིག་གི་མངོན་པར་ཤེས་པ་འཆར་བ་དང༌། གཟུགས་སྣང་སྟོང་དུ་འཆར་ཞིང༌། མཐར་ཐུག་གཟུགས་རྡོ་རྗེའི་ངོ་བོར་འཚང་རྒྱའོ། །དེ་ལ་དྭངས་མའི་ཏིང་ངེ་འཛིན་ལ་མཉམ་པར་མ་བཞག་པས། ཕྱི་རོལ་ཡུལ་གྱི་སྟེང་དུ་རྣམ་པར་རྟོག་པ་ཁ་བརྒྱུད་ན། རྣམ་པར་རྟོག་པའི་རླུང་ཕྱིར་ཡན་པས། བརྟེན་པ་ཐིག་ལེ་སྙིགས་མའི་སྟོབས་སུ་གྱུར་ནས། རྟེན་ཐིག་ལེ་མཆི་མ་དང་བསྡོངས་ནས་འཆོར་བ་དང༌། གནས་སྐབས་སུ་མིག་གི་དབང་པོ་མི་གསལ་བ་དང་དཔག་ཏུ་མེད་པ་འབྱུང་ཞིང༌། ཡི་དྭགས་ལ་སོགས་པའི་སྡུག་བསྔལ་ཉམས་སུ་མྱོང་བར་འགྱུར་རོ། །དེ་ལྟར་རྣ་བ་ལ་སྒྲ། སྣ་ལ་དྲི། ལྕེ་ལ་རོ། ལུས་ལ་རེག་བྱ་རྟོག་པར་བྱེད་པའི་འཁོར་ལོ་ཞེས་བྱ་བའི་རླུང་གནས། དེས་རྣམ་རྟོག་གི་རླུང་དང་འགྲོགས་ནས། ཕྱི་རོལ་ཏུ་ཡུལ་རྟོག་པར་བྱེད་དེ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་རྣམས་ལ་ཆགས་པར་བྱེད། དེ་ལྟར་ཡུལ་ལ་ཆགས་པའི་རྟོག་པ་སྐད་ཅིག་མ་སྐྱེས་པ་དེ་རང་ལ་དེ་ཉིད་ཀྱི་སྟེང་དུ་ནང་དུ། དྭངས་མའི་ཤེས་པ་ལ་མཉམ་པར་བཞག་པས། རྣམ་པར་རྟོག་པའི་རླུང་ནང་དུ་ལོག་ནས། རྟེན་ཐིག་ལེ་འཕེལ་བས། བརྟེན་པ་ཐིག་ལེ་དྭངས་མའི་སྟོབས་སུ་གྱུར་ནས། གནས་སྐབས་སུ་རྣ་བའི་དབང་པོ་ལྔ་ལ་སོགས་པའི་མངོན་པར་ཤེས་པ་རྣམས་འབྱུང་བ་དང་སྒྲ་གྲགས་སྟོང༌།

དྲི་ཚོར་སྟོང༌། རོ་མྱོང་སྟོང༌། རེག་བྱ་རེག་སྟོང་དུ་འཆར་ཞིང༌། མཐར་ཐུག་སྒྲ་རྡོ་རྗེ་མ། དྲི་རྡོ་རྗེ་མ། རོ་རྡོ་རྗེ་མ། རེག་བྱ་རྡོ་རྗེ་མ་སོགས་པའི་ངོ་བོར་འཚང་རྒྱའོ། །དེ་དྭངས་མའི་ཏིང་ངེ་འཛིན་ལ་མཉམ་པར་བཞག་པས་ཕྱི་ཡུལ་གྱི་སྟེང་དུ་རྟོག་པ་ཁ་བརྒྱུད་དུ་འཕྲོས་ནས། འདི་ལེགས། འདི་སྙན། འདི་ཞིམ། འདི་མངར། འདི་འཇམ་སྙམ་པ་ལ་སོགས་པའི་རྣམ་པར་རྟོག་པ་ལ་ཁ་བརྒྱུད་ན། རྣམ་པར་རྟོག་པའི་རླུང་ཕྱིར་ཡན་ཏེ། བརྟེན་པ་ཐིག་ལེ་སྙིགས་མའི་སྟོབས་སུ་འགྱུར་བས། རྟེན་ཐིག་ལེ་ཕྱིར་འཛག་སྟེ། སྒྲ་ལ་ཆགས་ན་རྣ་བ་ལ་རྣ་ལྤགས། དྲི་ལ་ཆགས་ན་སྣབས་ལ་སོགས་པ། ཟས་ལ་ཆགས་ན་ཟག་པ། སྐོམ་ལ་ཆགས་ན་དྲི་ཆུ། རེག་བྱ་ལ་ཆགས་ན་ལུས་ཀྱི་རྔུལ་དང་བསྡོངས་ནས་ཉམས་པས། གནས་སྐབས་སུ་རྣ་བས་སྒྲ་མི་ཐོས། སྣས་དྲི་མི་ཚོར། ལྕེས་རོ་མི་མྱོང༌། ལུས་ཀྱིས་རེག་བྱ་མི་ཚོར་བ་ལ་སོགས་པའི་ཉེས་སྐྱོན་དཔག་ཏུ་མེད་པ་འབྱུང་ཞིང༌། མཐར་ཡི་དྭགས་ཀྱི་སྡུག་བསྔལ་ཉམས་སུ་མྱོང་བར་འགྱུར་རོ། །དེས་ན་རྟོག་པ་ཡུལ་ལ་ཕྱིར་མི་འཕྲོ་བར་ནང་དུ་དྭངས་མའི་ཏིང་ངེ་འཛིན་ལ་གནད་དུ་བསྣུན་པ་གལ་ཆེའོ། །ཡུལ་ཕྱིར་ཡིན་ན། ལམ་དུ་བཏང་ལ་ཆོས་ལྔ་ལྡན་གྱིས་ཉམས་སུ་བླང་བར་བྱའོ། །གཉིས་པ་ལམ་ནི། དབང་པོའི་ཡུལ་དུ་གཟུགས་མི་སྡུག་པ། སྒྲ་མི་སྙན་པ། དྲི་མི་ཞིམ་པ། རོ་མི་མངར་བ། རེག་བྱ་རྩུབ་པ་ལ་སོགས་པ་གང་བྱུང་ཡང་དེ་ལས་མ་ཡེངས་པའམ། དེའི་རང་གཟུགས་སུ་གྱུར་ན། སྐད་ཅིག་མ་བསམ་པའི་རང་གཟུགས་ཡིན་པས། དེ་དག་གི་གྲིབ་དང་བྱེད་ལས་ཀྱིས། ཐིག་ལེ་ཉམས་པའམ་སྐམ་པས་གནས་སྐབས་དང་མཐར་ཐུག་ཏུ་ཉེས་པའི་སྐྱོན་དཔག་ཏུ་མེད་པ་བསྐྱེད་པར་བྱེད་དོ། །དེ་ལྟར་མི་འགྲོ་བའི་ཉམས་ལེན་ལ་གསུམ། རབ། འབྲིང༌། ཐ་མའོ། །དང་པོ་ནི། ཕྱག་རྒྱ་ཆེན་པོའམ། དྭངས་མའི་ཏིང་ངེ་འཛིན་ལ་མཉམ་པར་བཞག་ལ། ཕྱི་རོལ་ཏུ་སྐད་ཅིག་ཀྱང་མ་ཡེངས་པར་བྱའོ། །འབྲིང་ནི། ཡུལ་ངན་པ་ལ་རྟོག་པ་འཕྲོས་པའི་སྐད་ཅིག་མ་ལ།

བླ་མ་ཡབ་ཡུམ་མམ། ཡི་དམ་ཡབ་ཡུམ་བདེ་བའི་རང་བཞིན་ནམ། གཏུམ་མོའི་དམིགས་པ་ལ་སོགས་པ་བསྒོམ་པའམ། ཐ་ན་རྫས་དང་དངོས་པོ་མཐོང་བ་དང་དྲན་པ་ཙམ་གྱིས། ཆགས་པའི་སྟོབས་སྐྱེ་བའི་ཡུལ་ལ་དམིགས་པ་གཏད་ལ། ཕྱི་རོལ་གྱི་ཡུལ་ལ་མ་ཡེངས་པར་ནང་དུ་མཉམ་པར་བཞག འདི་ལ་སྐད་ཅིག་མའི་འཕོ་བ་གསུང༌། གསུམ་པ་ནི་ཡུལ་ངན་པའི་ཕྱིར་འཕྲོས་པས། རྟོག་པ་ཁ་བརྒྱུད་ན་ལམ་དུ་བཏང་ལ། ལྔ་ལྡན་གྱིས་ཉམས་སུ་བླངས་གནད་དུ་བསྣུན་པས། དེ་དག་གི་ཡོན་ཏན་མཐའ་ཡས་པ་འབྱུང་བ་ཡིན། གསུམ་པ་ནི་འོད་གསལ་རྣམ་པ་ལྔ་ལས། གཞིའི་འོད་གསལ་དང༌། ལམ་གྱི་འོད་གསལ་དང༌། རྨི་ལམ་གྱི་འོད་གསལ་དང༌། བར་དོའི་འོད་གསལ་དང༌། མཐར་ཐུག་གི་འོད་གསལ་ལོ། །དང་པོ་ནི། རང་གི་སེམས་ཉིད་འོད་གསལ་འགྲོ་འོང་མེད་པ། སྐྱེ་མེད་ཆོས་ཀྱི་སྐུར་ཡེ་གདོད་མ་ཉིད་ནས་གནས་པ་སྟེ་གློ་བུར་གྱི་དྲི་མ་དང་བྲལ་བ་སྟེ་དཔེར་ན་པདྨ་འདམ་ལ་སྐྱེས་ཀྱང་འདམ་གྱི་དྲི་མས་མ་གོས་པ་ལྟར་གསེར་ལ་གཡས་མ་གོས་པ་ལྟ་བུའོ། །དེ་ལྟར་ཡིན་པ་ལ་ཡིན་པར་ངོ་མ་ཤེས་པས། དེ་ཁོ་ན་ཉིད་ལ་རྨོངས་པའམ་མ་རིག་པའམ་གཏི་མུག་པའོ། །དེའི་རྐྱེན་གྱིས་གཟུགས་ལེགས་པ་ལ་ཆགས། མི་ལེགས་པ་ལ་སྡང༌། དེ་དག་གཞི་གཏི་མུག་གིས་བྱས་ནས། རྒྱུ་འབྲས་ལོག་པར་སྤྱད་པས། འཁོར་བ་སྡུག་བསྔལ་གྱི་རྒྱ་མཚོར་འཁྱམས་པ་ནི། ལས་རྒྱུ་འབྲས་ལ་རྨོངས་པའི་མ་རིག་པ་གཏི་མུག་གོ། །གཉིས་པ་ལམ་གྱི་འོད་གསལ་ནི། གཞི་ཇི་ལྟར་ཡིན་པའི་ཚུལ། བླ་མ་དམ་པས་ངོ་སྤྲད་ནས་ངོ་འཕྲོད་པ་དེ་སྔར་འདྲིས་མི་དང་འཕྲད་པ་བཞིན་དུ། རང་གིས་རང་ངོ་ཤེས་པ་དང་སེམས་ཆོས་སྐུར་བློ་ཐག་ཆོད་པའི་སྟེང་དུ། གཞི་ཐོག་ཏུ་ཉམས་སུ་བླངས་པས། ཉིན་པར་ཆགས་སྡང་གི་རྣམ་པར་རྟོག་པ་ཐམས་ཅད་རྡོ་ཚན་ལ་ཁ་བ་བབ་པ་ལྟ་བུའམ། འཁྱག་རུམ་ཆུ་རུ་ཞུ་བ་བཞིན་དུ་རང་བཞིན་མེད་པར་རྟོགས་པའམ། དྲི་མས་མ་གོས་པར་རིག་པ་རྗེན་པར་བུད་པས། ཤེལ་སྒོང་གཡའ་དག་པ་ལྟ་བུའོ། །གསུམ་པ་རྨི་ལམ་གྱི་འོད་གསལ་ནི།

ཉིན་པར་གྱི་དགེ་སྦྱོར་དེ་གཉིད་ཁུང་དུ་འདྲོངས་པས། གཉིད་དང་རྨི་ལམ་གྱི་འཁྲུལ་པ་རང་སར་དག་ནས། ཉིན་པར་གྱི་དགེ་སྦྱོར་དང་མཚན་མོའི་འོད་གསལ་གཅིག་ཏུ་འདྲེས་པས། ཆུ་ལ་ཆུ་བཞག་པའམ། མར་ལ་མར་བཞག་པ་ལྟ་བུའོ། །བཞི་པ་བར་དོའི་འོད་གསལ་ནི། ཉིན་མཚན་གྱི་དགེ་སྦྱོར་གཅིག་ཏུ་འདྲེས་པ་དེ་དང༌། བར་དོ་དང་པོའི་འོད་གསལ་གཉིས་ཏུ་འདྲེས་པས། བར་དོ་རིགས་དྲུག་ལ་སོགས་པའི་འཁྲུལ་སྣང་དག་ནས། འོད་གསལ་མ་བུ་གཅིག་ཏུ་འདྲེས་པས། ཆུ་ཕྲན་རྒྱ་མཚོར་འབབ་པ་ལྟ་བུའོ། །ལྔ་པ་མཐར་ཐུག་གི་འོད་གསལ་ནི། གཞིའི་འོད་གསལ་དེ་ཉིད་ཀྱི་སྟེང་དུ་ཕེབས་ནས། ཆོས་སྐུ་འགྲོ་འོང་དང་བྲལ་བའི་དོན་རྟོགས་ཤིང་གཞན་སྣང་ལ་གཟུགས་སྐུ་རྣམ་གཉིས་ལ་སོགས་པ་སྣང་བར་ཤར་ནས། སེམས་ཅན་གང་ལ་གང་འདུལ་གྱི་དོན་བྱེད་པར་འགྱུར་རོ། །དཔེར་ན་ནོར་བུ་རིན་པོ་ཆེ་འདམ་ནས་བཏོན་ནས་བཀྲུ་བ་དང༌། ཕྱི་བ་ལ་སོགས་པ་གསུམ་བྱས་ནས། གསོལ་བ་བཏབ་ན་དགོས་འདོད་འབྱུང་བའམ། གསེར་གཡའ་དང་བྲལ་བས་དོན་བྱེད་ནུས་པ་ལྟ་བུའོ། །འོད་གསལ་ལྔ་གཅིག་ཏུ་བསྲེ་བའི་མན་ངག་ཟབ་མོ༌།། ༈ །།སྤྱི་དོན་གཉིས་པ་སེམས་ལ་གསུམ། གཞི་ལམ་འབྲས་བུའོ། །དང་པོ་ནི། ཏིལླི་པའི་ཞལ་ནས། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ངས་ནི་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། །ཞེས་པ་ཡེ་ཤེས་འདི་ནི་ངག་གི་ལམ་འདས་ཡིད་ཀྱི་ཡུལ་མ་ཡིན་པའི་ཕྱིར་ཏིལླི་ངས་ནི་བསྟན་དུ་མེད་པས་ནཱ་རོ་པ་ཁོང་རང་གི་སེམས་ལ་ཁོང་རང་གི་ལྟོས་ལ་ཤེས་པར་གྱིས་གསུང་བའོ། །གཉིས་པ་ལམ་ལའང། ཏིལླི་པའི་ཆོས་དྲུག་ཏེ། མི་བསམ། མི་མནོ། མི་སེམས། མི་དཔྱད། མི་སྒོམ། སེམས་ནི་ཡང་དག་ཉིད་དུ་རྣམ་པར་གྲོལ་གསུངས་པས། དེ་ལྟར་ཉམས་སུ་བླངས་ལ་དེའི་གེགས་སེལ་བ་དང༌། བོགས་འདོན་པ་ནི། བཅུ་ཆོས་ཀྱིས་ཉམས་སུ་བླངས་བར་བྱའོ། །གསུམ་པ་འབྲས་བུ་སྐྱེ་བའི་རིམ་པ་ནི།

ཆོས་ཀྱི་སྐུ་མཐོང་བའོ། །རྒྱས་པར་ནི་མན་ངག་སོ་སོར་བསྟན་ཟིན་ནོ། །གསང་བ་བཅུད་ཕྱུང་ནཱ་རོ་གདམས་པ་འདི། །ཆོས་རྗེའི་ཐུགས་དམ་བླ་མ་རྣམས་ཀྱི་གསུང༌། །གོང་མས་བསྐུལ་ཕྱིར་བདག་གིས་ཡི་གེར་བཀོད། །ནོར་འཁྲུལ་བྱུང་ན་མཁའ་འགྲོས་བཟོད་པར་བཞེས། །གདམས་ངག་ནོར་བུའི་ཕྲེང་བ་འདི། །ཁྲིགས་སུ་བསྒྲིགས་ནས་ཐོར་བུར་བཀོད། །ངོ་སྤྲོད་བླ་མའི་ཞལ་ལས་ཤེས། །སྣོད་ལྡན་གཏོང་ཕོད་ཅན་ལ་བྱིན། །སྣོད་མིན་རྣམས་ལ་ཨ་དམ་རྒྱ། །ཉམས་ལ་བྱིན་ན་དམྱལ་བར་ལྟུང༌། །དེའི་ཕྱིར་གསང་བ་ཤིན་ཏུ་གཅེས། །ཀུན་ཀྱང་རྡོ་རྗེ་འཛིན་ཐོབ་ཤོག། །།བསྲེ་བ་སྐོར་གསུམ་གྱི་དོན་ཁྲིད་འབྲི་གུང་དཔལ་གྱི་ནགས་ཁྲོད་དུ་ཤཱཀྱའི་སྡོམ་པ་བྱ་བྲལ་བས་ཡི་གེར་བཀོད་པའོ།། །། ༨༥༠༽ ༄། །ནཱ་རོ་པའི་རྩ་ཆིངས་ཟབ་ཆོས་རྩ་རླུང་མ་རིན་ཆེན་འབར་གྱི་ཟིན་བྲིས།། ན་མོ་རཏྣ་གུ་རུ། རང་བྱུང་རྩ་ཡི་དཀྱིལ་འཁོར་དུ། །འགྱུར་མེད་ཁམས་ནི་ལོངས་སྤྱོད་རྫོགས། །སྐུ་གསུམ་རྣམ་དག་རྡོ་རྗེ་འཆང༌། །བདེ་ཆེན་ཧེ་རུ་ཀ་དཔལ་འདུད། །རིན་ཆེན་རྗེ་བཙུན་སྲོག་གིས་བཟུང༌། །སྐུ་དྲིན་ཅན་གྱི་བླ་མ་དེ། །བསོད་ནམས་བསགས་པའི་སྣང་ངོར་ཤར། །བདག་སོགས་སེམས་ཅན་ཐམས་ཅད་ཀྱི། །ཁམས་རྒྱུད་དག་པར་བྱེད་པའི་ཐབས། །ལུས་སེམས་རྩ་གསུམ་འཁོར་ལོ་བཞི། །བརྟེན་ནས་རྩ་ཡི་གནད་རྣམས་ལ། །འཁོར་བའི་བདེ་སྐྱིད་ཟག་བཅས་དང༌། །ཟག་མེད་མྱ་ངན་འདས་པ་དང༌། །བནྡེ་འབབ་པའི་ཐབས་རྣམས་ནི། །འདི་ལས་བྱུང་བ་ཡིན་ནོ་གསུངས། །རྗེ་ལྷོ་བྲག་མར་པའི་ཞལ་སྔ་ནས། །སྲིད་པ་ལྟེ་སྒྱུར་གདམས་ངག་ཡོད། །འཁོར་བ་རྒྱུན་གཅོད་འདི་ང་རེ་བྲོད། །གསུངས། རིན་ཆེན་བླ་མའི་ཞལ་སྔ་ནས། །བན་དྷེ་བཟང་ན་སྐྱེས་བུ་དེ། །དེ་ཡང་རབ་ཏུ་བྱུང་བ་ཡིན། །དེ་མིན་སྲས་མོར་འགྱུར་རོ་གསུངས། །བླ་མ་ཡི་དམ་ལྷག་བསམ་དེ། །ལྷག་བསམ་བླ་མ་ཡི་དམ་གཏེར། །ལག་ཏུ་བླང་པའི་ཆོས་རྣམས་ནི། །ཉོན་མོངས་དག་གིས་ཁ་མི་བཅད། །བག་ཆགས་རྩ་རླུང་བྱེད་པ་ལ། །གདམས་ངག་དག་གིས་གནད་ནས་བཟུང༌། །ཟག་བཅས་ཟག་མེད་གང་སྒྲུབ་ཀྱང༌། །མཉམ་གསུམ་ལུས་ཀྱི་འཁྲུལ་འཁོར་ལ། །བརྟེན་ནས་དགའ་བཞི་སྐད་གཅིག་བཞི། །མཐོ་དམན་སྐྱོན་ཡོན་མ་ལུས་པ། །བདེ་ཆེན་རྒྱལ་པོ་ཐབས་ཀྱིས་འགྲུབ། །དུས་ཀྱི་རྒྱལ་པོ་འཁྱུད་དཔྱད་ལ། །བསམ་པའི་རྟེན་འབྲེལ་འགྲིག་ཚུལ་གྱིས། །རྗེ་རིགས་རྒྱལ་རིགས་བྲམ་ཟེ་དང༌། །དམངས་རིགས་ལ་སོགས་ཐམས་ཅད་ཀུན། །འདྲ་མིན་ཡུལ་རྐྱེན་དག་ལས་སྐྱེས། །དམན་དང་ངན་དང་གསོད་ཟད་རྩ། །ཕམ་རྒྱལ་ཅན་གྱིས་གདོང་གིས་བསྡོམས། །རིགས་མཐུན་ཆེ་ཐབས་བཟང་ཐབས་ཅན། །ཐབས་ལྡན་སེང་གེ་རྒྱལ་པོས་གློད། །སྡུག་དང་སྐྱོན་ཅན་འཕོངས་པ་དང༌། །མཛེ་ཅན་གཅོང་ཅན་བློ་དམན་རྩ། །མི་འདོད་བློ་ཡི་མདུད་པས་བསྡམས། །ས་བདག་རྒྱལ་པོ་ཉིད་དང་ནི། །ལོངས་སྤྱོད་བསོད་ནམས་ཤེས་རབ་ཅན། །གཞོན་དང་བཙུན་པོ་མཁས་པ་དང༌། །ལང་ཚོས་བརྒྱན་པ་འདི་རྣམས་ནི། །རྩ་ཡི་གནད་ཀྱིས་གློད་ལ་བཏང༌། །ཐོས་བསམ་རྟགས་ཀྱི་རིགས་འཛིན་ལ། །འཁོར་དང་ལོངས་སྤྱོད་ཀྱིས་དབེན་དང༌། །སངས་རྒྱས་གསུངས་པའི་བཀའ་རྣམས་ལ། །སློབ་དང་བསྲུངས་བའི་དམ་ཚིག་ཅན། །རིགས་ལྡན་རང་སེམས་རྩ་རྣམས་བསྡམས། །སློབ་དཔོན་དག་ནི་གློད་བྱ་སྟེ། །དེ་ཡང་ཤིན་ཏུ་བཅིངས་ན་ལེགས། །རིན་ཆེན་བླ་མའི་སྐུ་དྲིན་གྱིས།

དད་གུས་བདག་གཞན་འགྲོ་ལྡོག་གནད། །གཅིག་ལ་གཅིག་བརྟེན་མཚུངས་ལྡན་འགྲུབ། །རྗེ་ནཱ་རོ་རིན་ཆེན་ཐུགས་རྗེ་ཡིས། །ཡང་ཅིག་ཞུས་པས་འདི་སྐད་གསུང། །རྡོ་རྗེ་འཆང་ནས་ད་ལྟའི་བར། །ངོ་མཚར་ཅན་གྱི་ཆིག་བརྒྱུད་འདི། །རྒྱུན་མི་འཆད་དུ་བྱོན་པའི་ཐབས། །ཇི་སྐད་བྱས་ན་འོང་བ་ལགས། །རིན་ཆེན་བླ་མའི་ཞལ་སྔ་ནས། །སྟོང་པ་ཉིད་དང་སྙིང་རྗེ་འདི། །གནད་ལྔ་ལྡན་དག་གིས་ཉམས་བླངས་པས། །སྟོང་ཉིད་སྙིང་རྗེ་མངོན་དུ་འགྱུར། །དེ་ཡིན་དེ་ལྟར་ཉམས་ལོངས་གསུངས། །ཕ་རིན་ཆེན་བླ་མའི་གསུང་སྒྲོས་ལ། །གསང་སྔགས་ཐབས་ཀྱི་གདམས་ངག་དང༌། །སྣང་བ་སེམས་སུ་གསུངས་པ་རྣམས། །རྩ་རླུང་གནད་ཀྱི་བྱེད་པ་དང༌། །ཕྱི་ནང་གསང་གསུམ་རྟེན་འབྲེལ་རྣམས། སྒོམ་གཅིག་པུས་བསྒྱུར་བ་ཡིན་ནོ་གསུངས། །ཉམས་ལེན་གྱིས་དང་འབྱུང་ངོ་གསུངས། རྗེ་རིན་པོ་ཆེ་འབྲི་གུང་པའི་གསུང་བགྲོས་འདི་ཤཱཀྱའི་སྲས་ཀྱི་དགེ་སློང་རིན་ཆེན་འབར་གྱིས་ཟིན་བྲིས་བྱས་པ་ལས། ལྷག་ཆད་ནོར་གསུམ་བཟོད་པར་གསོལ། འདི་བྲིས་ཕ་མ་སེམས་ཅན་རྣམས། །ལུས་སེམས་ཅན་གནད་ཀྱི་བྱེད་པ་ཡིས། །སྐུ་གསུམ་མངོན་དུ་གྱུར་བར་ཤོག །རྗེ་རིན་པོ་ཆེའི་ཞལ་གྱི་གདམས་པ་འདི་ལས་ཅན་རྣམས་དང་ཕྲད་པར་ཤོག །རྫོགས་སོ། །།

 ༨༥༡༽ ༄། །ནཱ་རོའི་རྩ་ཆིངས་ཀྱི་འགྲེལ་པ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་སྔ་ནས། འདི་ལྟར་སེམས་ཅན་གྱིས་ཐུན་མོང་དུ་བསོད་ནམས་ གྱི་ལས་ཕྱིར་ནང་བ་ ལས་གྲུབ་པའི། སྐུ་ བཅོམ་ལྡན་འདས་དྲུག་པ་རྡོ་རྗེ་འཆང་ཆེན་པོ་དེས། སེམས་ཅན་གྱི་ཉོན་མོངས་པའི་གཉེ་པོར་ཆོས་ཀྱི་ཕུང་པོ་དཔག་ཏུ་མེད་ཞིག་གསུངས་ཀྱང༌། མི་རིགས་བཞི་ལ་སོགས་པའི་སྦྱང་གཞིའི་གཉེན་པོར་ སྦྱོང་བྱེད་ རྒྱུད་སྡེ་བཞི་བཀའ་བསྩལ། དེ་ཡང་བྲམ་ཟེའི་རིགས་ཁྲུས་དང་གཙང་སྦྲ་ལ་དགའ་བ་ལ་དགོངས་ནས་བྱ་བའི་རྒྱུད་དང༌། རྗེ་རིགས་ལ་དགོངས་ནས་ ངོ་ཚ་ཁྲེལ་ཡོད་ལ་ སྤྱོད་པའི་རྒྱུད་དང༌། རྒྱལ་རིགས་ ང་རྒྱལ་དང་ལོངས་སྤྱོད་ ལ་དགོངས་ནས་རྣལ་འབྱོར་གྱི་རྒྱུད། དམངས་རིགས་སམ་གདོལ་པ་ འདུལ་དཀའ་ཞིང་དམན་པ་ ལ་དགོངས་ནས་རྣལ་འབྱོར་བླ་ན་མེད་པའི་རྒྱུད་གསུངས་སོ། །དེ་ཡང་བླ་ན་མེད་པ་ལ་གཉིས་ཏེ། སྐྱེས་པ་འདུལ་བ་ལ་ཕ་བླ་ན་མེད་པའི་རྒྱུད་དང༌། བུད་མེད་འདུལ་བ་ལ་མ་བླ་ན་མེད་པའི་རྒྱུད་ གསུངས་པའོ། །དེ་ཡང་འདོད་ཆགས་ཤས་ཆེ་བ་ལ་མ་རྒྱུད་དང༌། སྐྱེས་བུ་ཞེ་སྡང་ཤས་ཆེ་བ་ལ་ཕ་བླ་ན་མེད་པའི་རྒྱུད་གསུངས་སོ། སྐྱེས་པ་རྣམས་ནི་འདུལ་བའི་ཕྱིར། །རྣལ་འབྱོར་ཕ་ཡི་རྒྱུད་བཤད་ལ། །མོ་གཟུགས་རྣམས་ནི་འདུལ་བའི་ཕྱིར། །རྣལ་འབྱོར་མ་ཡི་རྒྱུད་རབ་བཤད། །ཅེས་སོ། །དེ་ལྟར་ཡང་ གསང་འདུས་ལས ་སྐྱེས་བུ་འདོད་ཆགས་ཅན་དོན་དུ། །རྣལ་འབྱོར་མ་ཡི་རྒྱུད་རབ་བཤད་ དེའི་བྱེད་པ་རྡོ་རྗེ་སེམས་ཞེས་སོ་ ཅེས་པ་ལ་སོགས་པས་སོ། །དེ་ལྟར་ཡང་སྐྱེ་གནས་བཞིའི་སྦྱང་གཞི་ལ་དགོངས་ནས་མ་རྒྱུད་བཞིར་གསུངས་ཏེ། སྦྱང་གཞི་ རྫུས་སྐྱེས་ལ་འཁོར་ལོ་སྡོམ་པའི་རྒྱུད་གསུངས། སྦྱང་གཞི་ དྲོད་གཤེར་ལས་སྐྱེ་བ་ལ་དཔལ་ལྡན་གདན་བཞིའི་རྒྱུད་དང༌། སྦྱང་གཞི་

སྒོ་ང་ལས་སྐྱེ་བ་ལ་སྒྱུ་མ་ཆེན་པོའི་རྒྱུད་དང༌། ཕལ་ཆེར་མངལ་ནས་སྐྱེ་བ་ལ་དགོངས་ནས་དཔལ་དགྱེས་པ་རྡོ་རྗེའི་རྒྱུད་གསུངས་སོ། །དེ་རྣམས་གང་ལ་གསུང་ན་བསོད་ནམས་དང་ཡེ་ཤེས་ཚོགས་གཉིས་ལས་གྲུབ་ཅིང༌། རྡོ་རྗེ་འཆང་ཆེན་པོ་ཉིད་ཀྱི་སྤྲུལ་པ་སངས་རྒྱས་ཉག་ཅིག་ལྟ་བུ་རྗེ་བཙུན་ཆེན་པོ་ཏིལླི་པ་ལ་གསུངས་ཏེ། དེ་ཤར་ཕྱོགས་ཀྱི་ཏིལླི་པ་ཤེས་རབ་བཟང་པོས། ཁ་ཆེའི་པཎྜི་ཏ་ནཱ་རོ་པ་ལ་གསུངས་ཏེ། དེ་ཡང་པཎྜི་ཏ་ཞེས་བྱ་བ་ཤེས་བྱའི་ཆོས་ཐམས་ཅད་ལ་ཆགས་པ་དང་ཐོགས་པ་མེད་པ་བི་ཀ་མ་ལའི་གཙུག་ལག་ཁང་གི་ ལྷོར་ངག་གི་དབང་ཕྱུག་ བྱང་ཕྱོགས་ཀྱི་སྒོ་སྲུང་དུ་གྱུར་པའི་རིག་པའི་གནས་ལྔ་ལ་མཁས་པ་དེ་ལ་གསུངས་སོ། །དེ་ཡང་གོང་དུ་རྒྱལ་པོ་ཞིག་བླ་མཆོད་ བཞི་ལས། ཤར་ན་ཤནྟི་བ། ནུབ་མར་ཤེས་རབ་འབྱུང་གནས་སྦས་པ་ གནས་སུ་བསྟན་པ་ལ་སོགས་ཡི་གེ་བདུན་པའི་བསྙེན་པ་བསྐྱལ་བས་ཡི་དམ་ལྷས་ལུང་བསྟན་ནས་ཏིལླི་ཤེས་རབ་བཟང་པོ་ཤར་ཕྱོགས་སུ་བཙལ་བ་དང་རྙེད་ནས་རྒྱ་ཕིབས་བྱ་འདབ་སུམ་བརྩེགས་ཁ་ནས་མཆོངས་པ་ནས་མྱ་ངམ་གྱི་ཐང་ལ་ཕྱིན་པ་ཡན་ཆད་དཀའ་བ་བཅུ་གཉིས་ཇི་ལྟར་སྤྱད་པ་དང༌། ཕྱི་ཏའི་དུས་སུ་སའི་མཎྜལ་ལ་ཁྲག་གི་ཆག་ཆག་བཏབ་ སྙན་མཆོག་གི་དབང་པོ་མེ་ཏོག་ཏུ་བཀོད་ནས་ པ་ལ་སོགས་པའི་དུས་སུ་གསུངས་པ་ནི་འདི་ལྟ་སྟེ། རྗེ་རིན་པོ་ཆེའི་བཞེད་ཀྱིས་བྱིན་རླབས་ལས་ལྷུན་གྱིས་གྲུབ་ཀྱང༌། བརྗོད་བྱའི་ཚིག་མ་གསུངས་པ་ཡང་མ་ཡིན། ཚིག་རྐྱང་པ་ཡང་མ་ཡིན་ཏེ་དེ་ཡང་བྱིན་རླབས་ལ་བརྟེན་ནས་ གསུང་གི་ནཱ་རོ་པ་ལ་ དངོས་སུ་གསུངས་པས། སྙན་ནས་སྙན་ཞལ་ནས་ཞལ་གྱི་གདམས་པའོ། །དུས་དེར་ ཇི་ལྟར་གསུང་བ་དང་ ཆོས་གང་གསུང་ན་སྤྱིར་རྒྱུད་སྡེ་བཞིའི་གདམས་པ། ཁྱད་པར་དུ་བླ་ན་མེད་པའི་མ་རྒྱུད་གསུངས། དེ་ཡང་བཅོམ་ལྡན་འདས་དགྱེས་པ་རྡོ་རྗེའི་རྒྱུད་ཀྱི་དོན་གསུངས་པ་ནི། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེས་པའི་རིམ་པའོ། །ཞེས་པས།

དེ་ལ་གསུམ་སྟེ་གཞི་དངོས་པོ་གཤིས་ཀྱི་གནས་ལུགས་ཀྱི་ཚུལ་དང༌། ལམ་ཉམས་སུ་བླངས་པའི་ཚུལ་དང༌། འབྲས་བུ་སྐྱེ་བའམ་ཐོབ་པའི་ཚུལ་དང་གསུམ་མོ། །དང་པོ་ལ་གཉིས་ཏེ། ལུས་དངོས་པོ་གཤིས་ཀྱི་གནས་ལུགས་དང༌། སེམས་དངོས་པོ་གཤིས་ཀྱི་གནས་ལུགས་སོ། །དེ་ཡང་བརྟག་པ་དང་པོ་ལས། ལུས་ནི་བྱང་ཆུབ་རྣམ་ལྔ་དང༌། །རྩ་དང་བྱང་ཆུབ་སེམས་དང་ནི། །མི་གཙང་རྫས་དང་རྣམ་རྟོག་གི། །ལུས་ཀྱི་ཆོས་ནི་གནས་པ་ཡིན། །ཞེས་པས། དེ་ཡང་གཉིས་ཏེ། དག་པ་ལུས་ཀྱི་གནས་ལུགས་དང༌། མ་དག་པ་ལུས་ཀྱི་གནས་ལུགས་སོ། །དེ་ལ་དག་པའི་ལུས་ཀྱི་གནས་ལུགས་ནི་གསུམ་སྟེ། ལུས་ས་བཅུའི་ངོ་བོར་གནས་པ་དང༌། ལུས་ཐབས་དང་ཤེས་རབ་ཏུ་གནས་པ་དང༌། སྒྱུ་ལུས་རྫོགས་པའི་སངས་རྒྱས་སུ་གནས་པ་དང་གསུམ་སྟེ། དང་པོ་ལུས་མ་དག་པ་རྫོགས་པའི་སངས་རྒྱས་སུ་གནས་པ་ནི། དང་པོ་འཆི་བའི་དུས་སུ་འབྱུང་བཞི་རིམ་གྱིས་ཐིམ་ནས། ཕྲ་རགས་ཀྱི་རྟོག་པའི་རིམ་པ་ཡང་ཐིམ་ནས། བར་དོ་དང་པོའི་འོད་གསལ་སྟོང་པའི་ངང་ལས། སྲིད་པ་སྐྱེ་བ་ལུགས་ཟློག་གི་ཚུལ་དུ་སྐྱེས་ནས། ཆུ་ནང་ནས་ཉ་འཕར་བ་བཞིན་རིམ་པར་ལུས་འཇུག་སྟེ། དེ་ཡང་ཕ་མའི་ཁུ་ཁྲག་ཀུན་གཞིའི་རྣམ་ཤེས་དང༌། འཕེན་བྱེད་ལས་ཀྱི་རླུང་དང་གསུམ་འཚོགས་པའི་རྟེན་འབྲེལ་ལས་འབྱུང་སྟེ། དེ་ཡང་ཕོར་སྐྱེས་ན་མའི་བཤང་ལམ་ནས་འཇུག་གོ། །མོར་སྐྱེས་ མ་ལ་སྐྱེས་ ན་དྲི་ཟའི་སེམས་ཕའི་བཤང་ལམ་ནས་འཇུག་གོ། །དེ་ནས་ཁམས་བྱང་ཆུབ་སེམས་ཀྱིས་རུས་པ་དང་པགས་པ་དང་སོ་སེན་མོ་སྐྲ་དང་བ་སྤུ་ལ་སོགས་པ་བསྐྱེད་པས་དབུས་སུ་གནས། ཐ་མར་བཀྲག་མདངས་ལ་སོགས་པ་ཡང་བསྐྱེད་དོ། །དེའི་ཕྱིར་རོལ་ཏུ་མའི་ཁམས་དམར་པོས་བཏུམས་ནས་ཤ་དང་ཁྲག་ནང་ཁྲོལ་དབང་པོ་ལ་སོགས་པ་བསྐྱེད་དོ། །དེ་ཡང་ཞག་བདུན་ཕྲག་རེ་རེ་ན་རྣམ་པ་རེ་འགྱུར་ཏེ། དང་པོར་བདུན་མེར་མེར། དེ་ནས་ནུར་ནུར། དེ་ནས་གོར་གོར། དེ་ནས་ལྟར་ལྟར། དེ་ནས་འཁྲང་འགྱུར། དེ་ནས་ལྟེ་བའི་རྩ་ཡིག་ཨའི་ཚུལ་དུ་འགྲུབ་སྟེ།

དེ་ལ་བརྟེན་ནས་མིག་གི་དབང་པོའི་རྩ་འབྲེལ་ཏེ། དེ་ཡང་རིམ་པ་ནས་རིམ་པར་ནང་གི་དོན་སྙིང་རེ་དང་ཕྱིའི་དབང་པོའི་རྩ་རེ་འབྲེལ་ཏེ་ཐ་མར་ལུས་རྫོགས་པ་སྟེ། ཞག་བདུན་ཕྲག་ཉི་ཤུ་རྩ་གཅིག་གིས་རྫོགས་པ་སྟེ། དེ་ཡང་ཟླ་བ་བཅུ་ནི་ས་རྣམས་ཉིད། །ཅེས་སོ། །དེ་ཡང་དང་པོའི་འོད་གསལ་སྟོང་པ་ནི་ཆོས་ཉིད་སྟོང་པ་ཉིད་ལས་བྱང་ཆུབ་པ། དེ་ནས་ཕ་མའི་ཁུ་ཁྲག་ལ་བརྟེན་ནས་གདན་ཉི་ཟླ་ལས་བྱང་ཆུབ་པ། དེ་ནས་ཁུ་ཁྲག་ལས་རྩ་ཡི་གེར་གྲུབ་སྟེ། གསུང་ཡིག་འབྲུ་ལས་བྱང་ཆུབ་པ། དེ་ཡང་ལྟེ་བར་ཨེ་གྲུ་གསུམ་གྱིས་བཾ་ཐིག་ལེའི་ཚུལ་དུ་གནས་པར་འདོད་པས། ཧེ་བཛྲས་བཞེད་དོ། །དེ་ལྟར་ཡང༌། ཨེ་ཡི་ཆ་བྱད་བཟང་པོ་གང༌། །དབུས་སུ་བཾ་གྱི་རྣམ་པར་བརྒྱན། །ཅེས་གསུངས་པས་སོ། །དེ་ནས་སྐུའི་རིགས་ལ་ཨོཾ་དང༌། གསུང་ལ་ཨཱཿ། ཐུགས་ལ་ཧཱུྃ་དང་དེ་ལ་སོགས་པ་ལས་ཨོཾ་གྱུར་པས་འཁོར་ལོ་ཨོཾ་གྱིས་མཚན་པ་དང༌། ཨཱཿགྱུར་པས་པདྨ་ཨཱཿས་མཚན་པ་དང༌། ཧྃའུ་གྱུར་པས་རྡོ་རྗེ་ཧཱུྃ་གིས་མཚན་པ་ལ་སོགས་པར་གྱུར་པས་ནི་ཐུགས་ཕྱག་མཚན་ལས་བྱང་ཆུབ་པ། ཕྱག་མཚན་གྱུར་པ་ མ་དག་པའི་དུས་ན་ཉོན་མོངས་པའི་བག་ཆགས་ཀྱི་རྗེས་སུ་འབྲང་བའི་རྟགས་བརྗོད་པའོ། ལས་འོད་འཕྲོས་སེམས་ཅན་མ་ལུས་པའི་དོན་བྱས། སླར་འདུས་པ་ལས་སྐུ་ཞལ་ཕྱག་གི་རྣམ་པ་ཅན་དུ་གྱུར་པ་ནི་སྐུ་ཡོངས་སུ་རྫོགས་པ་སྟེ། དེ་ནི་སྦྱང་གཞི་མ་དག་པའི་མངོན་པར་བྱང་ཆུབ་པ་རྣམ་པ་ལྔའོ། །དེ་ལྟར་ཡང་དེ་ཉིད་ནས། སེམས་ཅན་སངས་རྒྱས་ཡིན་མོད་ཀྱིས། །འོན་ཀྱང་གློ་བུར་དྲི་མས་བསྒྲིབ། །ཅེས་སོ། །དེ་ཡང་སྦྱང་གཞི་རིམ་པ་ནས་རིམ་པར་བསྐྱེད་པས་ན་བསྐྱེད་རིམ་གྱི་སྦྱང་གཞིའོ། །དེ་ནས་ཟླ་བ་དགུ་ངོ་བཅུ་ན་སྤྲུལ་པའི་དགེ་སློང་གི་ཚུལ་དུ་འབྱོན་ཏེ། དེ་ཡང་བརྟག་པ་དང་པོ་ནས། ཕ་ནི་མཁན་པོ་སློབ་དཔོན་ལ། །མངལ་གྱི་ཕྲུ་མ་ཆོས་གོས་ཡིན། །སྔགས་ཀྱི་རྒྱལ་པོ་ཨ་དང་ཧཾ། །ཞེས་པས་སོ། །རྩ་ནི་ཕྱིར་གནས་པའི་དབང་དུ་སོང་ན།

རྩ་བྲན་བྱེ་བ་ཕྲག་བརྒྱ་ཉི་ཤུར་གནས། དེ་ལས་བསྡུས་ན་རྩ་བྲན་སྟོང་ཕྲག་བདུན་ཅུ་རྩ་གཉིས་སུ་གནས། དེ་ལས་རྩ་འཁོར་ལོ་བཞིའམ་རྩ་བརྒྱ་ཉི་ཤུར་གནས། དེ་ལྟར་ཡང་རྡོ་རྗེ་སྙིང་པོ་བཅོམ་ལྡན་འདས་ལ་ཞུས་པ། བཅོམ་ལྡན་འདས་རྡོ་རྗེའི་ལུས་ལ་རྩ་དུ་ཞིག་མཆིས་ཞེས་ཞུས་པས། བཅོམ་ལྡན་འདས་ཀྱིས་བཀའ་བསྩལ་པ། རྩ་ནི་སུམ་ཅུ་རྩ་གཉིས་སོ། །ཞེས་སོ། །དེ་ཡང་རྩ་སུམ་ཅུ་རྩ་གཉིས་ནས་བྱང་ཆུབ་ཀྱི་སེམས་རྒྱུ་བའོ་ འབབ་པའོ ། །ཞེས་པས་སོ། །དེ་བཞིན་དུ་རྩ་དང་བྱང་ཆུབ་ཀྱི་སེམས་དང་བཅས་པ་དེ་ལྷའི་ངོ་བོར་གདོད་ནས་གནས་ཤིང་གྲུབ་པའོ། །དེ་ནས་མི་གཙང་བའི་རྫས་ནི་རྒྱུ་མ། གཉེ་མ་ཁྲག་མཁྲིས་པ་བད་ཀན་འདུས་པས་འཕོ་བ་ལོང་ཀ་པགས་པ་དྲི་མ་བཤང་བ་ལ་སོགས་པའོ། །དེ་རྣམས་ནི་ལུས་ཀྱི་ གཤིས་ཀྱི་ གནས་ དངོས་པོ་ ལུགས་ ལུས་ཐབས་གཡས། ཤེས་རབ་གཡོན་ལ་སོགས་པ་བཤད། ལུས་ས་བཅུའི་ངོ་བོ་དེར་འགྲུབ་པ་ཟླ་བ་བཅུའོ། སམ་ཆགས་ལུགས་སོ། །སེམས་དངོས་པོ་གནས་ལུགས་ནི་གཉིས་ཏེ། དག་པ་ཡེ་ཤེས་ཀྱི་སེམས་དང༌། མ་དག་པ་ཉོན་མོངས་པའི་སེམས་སོ། །དེ་ལ་མ་དག་པ་ནི་སྤྱིར་ཁམས་གསུམ་གྱི་སེམས་ཅན་ལ་ཉོན་མོངས་པ་བརྒྱད་ཁྲི་དང་བཞི་སྟོང་དུ་གནས། དེའི་ནང་ནས་ཀྱང་རང་བཞིན་བརྒྱད་ཅུའི་ཚུལ་དུ་གནས། དེ་ལས་ཀྱང་སེམས་བྱུང་ལྔ་བཅུ་རྩ་གཅིག་ཏུ་གནས། དེ་ལས་ཀྱང་དྲུག་རྩ་བའི་ཉོན་མོངས་པ། ཉི་ཤུ་ཉེ་བའི་ཉོན་མོངས་པར་གནས། དེ་ལས་བསྡུས་ན་ཉོན་མོངས་པ་ལྔའམ་གསུམ་དུ་འདུས་སོ། །དེ་ཡང་གཏི་མུག་གཅིག་པུ་ལས་སྐྱེས་པའམ་འདུས་པ་ཡིན་ཞེས་བླ་མ་དམ་པས་གསུངས་སོ། །དེས་ནི་ལུས་སེམས་གཉིས་ཀྱི་དངོས་པོ་གཤིས་ཀྱིས་གནས་ལུགས་སོ། །གཉིས་པ་ཉམས་སུ་བླང་ཚུལ་གཉིས་ཏེ། སྤྱིར་ཉམས་སུ་ལེན་པ་དང༌། བྱེ་བྲག་ཏུ་ཉམས་སུ་ལེན་པའོ། །དེ་ལ་དང་པོ་ནི། ད་ནི་དེ་གང་ལ་བསྟེན་པ་རྟོགས་ཞེས་པ་སྟེ། དེ་ཡང་བླ་མ་དམ་པ་མཚན་ཉིད་དང་ལྡན་པ་ཞིག་ལ་བསྟེན་པས་རྟོགས་ཏེ།

གང་ལ་བསྟེན་ནས་རྟོགས་ཞེ་ན་ཡུལ་བླ་མ་ལས་རྟོགས་པས། དང་པོར་བླ་མ་ལ་མཆོད་པར་བརྗོད་པ་སྟེ། དེ་ཡང་ཚིག་ཤོ་ལོ་ཀ་གཅིག་སྟེ། རང་བྱུང་རྩ་ཡི་དཀྱིལ་འཁོར་དུ། །འགྱུར་མེད་ཁམས་ནི་ལོངས་སྤྱོད་རྫོགས། །ཞེས་པས་རང་བྱུང་ནི་རྩ་སྟེ། གདོད་མ་ནས་ལྷའི་རང་བཞིན་ཡིན་པའི་ཕྱིར་རམ་དེ་ཡང་ལྷ་བསྐྱེད་མི་དགོས་པར། གདོད་ནས་རྩ་གྲུབ་པས་དོན་གྱི་རང་བྱུང་ལྷའི་དཀྱིལ་འཁོར་དུ་ཞེས་སོ། །རྩ་སྤྲུལ་སྐུའི་ངོ་བོའི་ནང་ན་ཁམས་བྱང་ཆུབ་ཀྱི་སེམས་བདེ་བའི་ངོ་བོ། །ལོངས་སྤྱོད་རྫོགས་པའི་སྐུའི་ངོ་བོར་དུས་རྟག་ཏུ་འགྱུར་བ་མེད་པར་བཞུགས། ཞེས་པའོ། །ལོངས་སྤྱོད་པ་ནི་རྩའི་རང་བཞིན་ཤེས་རབ་ལ་བྱང་ཆུབ་ཀྱི་སེམས་ཐབས་ཀྱི་ངོ་བོ་དང་གཉིས་རླུང་དང་གསུམ་འཛོམས་པས་བདེ་བ་བསྐྱེད་པས་བདེ་བ་དེ་ལ་ལོངས་སྤྱོད་པའོ། །སྐུ་གསུམ་རྣམ་དག་རྡོ་རྗེ་འཆང༌། །ཞེས་པ་ནི། སྐྱེ་བ་མེད་པ་གདོད་ནས་དག་པ་ཆོས་ཀྱི་སྐུ་དེ་ལས་མ་འགག་པར་ལོངས་སྐུ་དང་སྤྲུལ་སྐུ་གཉིས་གཞན་དོན་ལ་འབྱུང་བའོ། །རྣམ་དག་ནི་སྐུ་གསུམ་ག་གདོད་ནས་དག་པའོ། །དེ་རྣམས་ཐ་མི་དད་ཅིང་དབྱེར་མེད་པ་ནི་ངོ་བོ་སྟཻ་ དེ་ཡང་རྡོ་རྗེ་དེ་ནི་སྟོང་པ་ཡིན་ལ་སྟོང་པའི་མཚན་ཉིད་འཛིན་པས་ན་འཆང་བའོ། །དེའི་ཕྱིར་རྡོ་རྗེ་འཆང་ཆེན་གྱི་ངོ་བོ་གདུལ་བྱའི་ངོ་བོར་ལ་ཤར་བའོ། །བདེ་ཆེན་ཧེ་རུ་ཀ་དཔལ་འདུད། །ཅེས་པ་ནི། །དེ་རྣམས་ནི་རྡོ་རྗེ་འཆང་ཉིད་ཀྱིས་ཡེ་ཤེས་ཀྱི་བྱེ་བྲག་གི་ཧེ་རུ་ཀའི་ངོ་བོར་གྱུར་པའོ། །དེ་ཡང་བདེ་ཆེན་ནི་ཟག་པ་མེད་པའི་མྱ་ངན་འདས་པའི་བདེ་བ་ཆེན་པོ་དེའི་གོང་ན་བདེ་བ་གཞན་མེད་པའོ། །ཧེ་རུ་ཀ་ནི་ཤྲཱི་ཧེ་རུ་ཀ་ཅེས་པ་སྟེ། ཤྲཱི་ནི་གཉིས་མེད་ཡེ་ཤེས་ཏེ། །ཧེ་ནི་རྒྱུ་སོགས་སྟོང་པ་ཉིད། །རུ་ནི་ཚོགས་དང་བྲལ་བའོ། །ཀ་ནི་གང་དུ་ཡང་མི་གནས་པའོ། །ཞེས་པ་སྟེ། འདིར་ཧེ་རུ་ཀ་དཔལ་ཞེས་པ་སྟེ་དོན་གྱིས་ན་ཧེ་རྒྱུ་ཚོགས་ཀྱི་སྟོང་པས།

གདོད་ནས་མ་གྲུབ་པས་ཆོས་ཀྱི་སྐུ་ཡིན་ལ། རུ་ཚོགས་དང་བྲལ་བ་ལོངས་སྐུ། ཀ་གང་དུ་ཡང་མི་གནས་པ་སྤྲུལ་སྐུའི་ངོ་བོ་ཡིན་ལ། སྐུ་གསུམ་གྱི་ངོ་བོའམ་རང་བཞིན་ གཞན་དོན་ སེམས་ཅན་ལ་དཔལ་དུ་ཤར་བས་དཔལ་ལོ། །དེ་ཡང་རྒྱུའི་དཔལ་དང་འབྲས་བུའི་དཔལ་ལ་སོགས་པ་གཞན་དུ་གསལ་ལོ། །འདུད་ཅེས་པ། བླ་མ་དང་ཡི་དམ་ལྷ་དབྱེར་མེད་པ་རྡོ་རྗེ་འཆང་གི་ངོ་བོ་དེ་ལ་འདུད་ཅེས་པའོ། །དེ་ནི་བླ་མ་དང་ཡི་དམ་གྱི་ལྷ་དབྱེར་མེད་པ་ལ་མཆོད་པར་བརྗོད་པའོ། །བཏུད་ནས་གང་བྱེད་ཅེ་ན། སྐུ་དྲིན་ཅན་གྱི་བླ་མ་དེ། །ཞེས་པས། མཆོག་ཐུན་མོང་གི་དངོས་གྲུབ་བླ་མ་ལས་འབྱུང་བས་དྲིན་ཆེ་བའོ། །དྲིན་ཆེ་བ་ཤར་ལུགས་ལ། བསོད་ནམས་བསགས་པའི་སྣང་བར་ཤར། །ཞེས་པས། ཚོགས་མ་བསགས་པ་ལ་མ་རིག་པའི་ལིང་ཏོག་བཀབ་པས་རྗེ་བཙུན་བྱམས་པ་ཡང་ཁྱི་མོའི་རོར་མཐོང་བ་དང་འདྲ་གསུངས། བསོད་ནམས་བསགས་པའི་གང་ཟག་ལ། བླ་མ་ཡེ་ཤེས་དྲུག་པ་རྡོ་རྗེ་འཆང་གི་ངོ་བོར་མཐོང་ འམ་ཤར་ བ་འོ། །སྣང་བ་ལ་ཡང་དེ་ལྟར་ཤར་བས་དགོས་པ་ཅི་ཡོད་ཅེ་ན། བདག་སོགས་སེམས་ཅན་ཐམས་ཅད་ཀྱི། །ཞེས་པ་ལ་སོགས་པའི་བཤད་པ་ནི། བདག་སོགས་ཞེས་པ་ནི་བདག་ལ་སོགས་པ་འགྲོ་དྲུག་གི་སེམས་ཅན་ཐམས་ཅད་དེ། ཁམས་རྒྱུད་དག་པར་བྱེད་པའི་ཐབས། །ཞེས་པ་ཁམས་རྒྱུད་ཁམས་ཆེན་པོ་བཞི་ལས་གྲུབ་པའི་ངོ་བོའི་རྒྱུད་ནི་ཀུན་གཞི་རྒྱུའི་རྒྱུད་ ཡིན་ཏེ་ ཀུན་གཞིའི་རྣམ་ཤེས་སོ། །དག་པར་བྱེད་པའི་ཐབས་ནི་མ་སྨིན་པ་སྨིན་པར་བྱེད་པ་དབང་དང༌། སྨིན་པར་གྲོལ་བར་བྱེད་པ་བསྐྱེད་རྫོགས་གཉིས་སོ། །དེ་བརྟེན་གང་ལ་བརྟེན་ནས་རྟོགས་པར་བྱེད་ཙ་ན། ལུས་སེམས་རྩ་གསུམ་འཁོར་ལོ་བཞི་ལའོ། །ལུས་སེམས་ནི་གཉིས་ཏེ་ལུས་དངོས་པོ་གཤིས་ཀྱི་གནས་ལུགས་དང༌། སེམས་དངོས་པོ་གཤིས་ཀྱི་གནས་ལུགས་སོ། །དེ་ཡང་ལུས་དངོས་པོ་རྩ་གཙོ་མོ་གསུམ་ བརྟེན་ནས་སོ་ སྤྱི་བོ་བདེ་ཆེན་ལ་སོགས་པ་འཁོར་ལོ་བཞིའོ། །བརྟེན་ནས་རྩ་ཡི་གནད་རྣམས་ལ། །ཞེས་པ་ནི་ལུས་རྩ་གསུམ་འཁོར་ལོ་བཞི་ལ་བརྟེན་ནས་ཞེས་པའོ།

།གནད་ཅེས་པ་ནི་གཡས་ཀྱི་རྩ་ཐབས་དང༌། གཡོན་གྱི་རྩ་ཤེས་རབ་ལ་སོགས་སོ་ གཉིས་སོ ། གནད་དེ་ཤེས་ན་འཁོར་བའི་བདེ་བ་དང་མ་ཤེས་ན་སྡུག་བསྔལ་བ་དང༌། གནད་ཤེས་ན་ཟག་མེད་མྱ་ངན་འདས་པ་དང༌། མ་ཤེས་ན་ཟག་བཅས་འཁོར་བའི་རྒྱུ་འབྲས་ལ་སོགས་ ཡིན་པས་ དང༌། བན་དྷེ་འབབ་པ་དང་འདི་ལས་འབྱུང་བ་ཡིན་ནོ་གསུངས་སོ། །དེ་ཡང་བླ་མ་ཡི་དམ་ལྷག་བསམ་རྗེ། །ཡི་དམ་བླ་མ་ལྷག་བསམ་གཏེར། །ཞེས་པས་དང་པོ། དེ་ཡང་ཐེག་པ་ཆེན་པོ་ལ་ཡང་གཉིས་ལས། ཕྱི་མཚན་ཉིད་ཐེག་པའི་དབང་དུ་སོང་ན་ཡང༌། རྒྱུད་བླ་མ་ནས་བླ་མ་འབའ་ཞིག་གིས་ཚོགས་རྫོགས་པའམ་སྒྲིབ་པ་བྱང་བར་བཞེད་པས། ཡུལ་བླ་མ་ལ་བརྟེན་ནས་ལམ་བགྲོད་པར་འདོད་དོ། །ནང་འབྲས་བུ་གསང་སྔགས་རྡོ་རྗེའི་ཐེག་པ་ནི་ངེས་པ་ཁོ་ནར་བླ་མ་གཅིག་པུ་ལ་བརྟེན་ནས་སྐྱོན་དག་ཅིང་ཡོན་ཏན་ཐམས་ཅད་བླ་མས་རྫོགས་པར་འདོད་དེ། དེ་ཡང་དཔལ་གསང་བ་འདུས་པ་ལས་ཀྱང༌། དུས་གསུམ་སངས་རྒྱས་ཀུན་མཆོད་པས། །བླ་མའི་བ་སྤུ་གཅིག་མཆོད་པར། །དེ་ཡི་བསོད་ནམས་ཁྱད་པར་འཕགས། །ཞེས་པ་དང༌། དཔལ་འཁོར་ལོ་སྡོམ་པ་ལས་ཀྱང༌། བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །བླ་མ་དཔལ་ལྡན་རྡོ་རྗེ་འཆང༌། །ཀུན་གྱི་བྱེད་པོ་བླ་མ་ཡིན། །ཞེས་པ་དང༌། སཾ་བྷུ་ཊ་ལས། སྲིད་པའི་ཕ་རོལ་བགྲོད་པ་ལ། །བླ་མ་མེད་ན་སྲིད་མཐར་མིན། །ཞེས་པ་ལ་སོགས་པ་ལ་གསུངས་པས། བླ་མ་ཁོ་ན་ལ་བརྟེན་ནས་ལམ་བགྲོད་

པར་བཞེད་ དོ། །དེ་ཡང་སྤྱིར་བླ་མ་ཆེན་པོ་ནཱ་རོ་པ་ལ་རླུང་ལ་བརྟེན་པའི་གདམས་ངག་གསུམ་ཡོད། དེ་ཡང་རླུང་གཅིག་ལ་བརྟེན་ནས་རྫོགས་པའི་སངས་རྒྱས་འགྲུབ་པའི་གདམས་པ། རླུང་གཅིག་ལ་བརྟེན་ནས་བགེགས་དང་བར་གཅོད་ཐམས་ཅད་ཞི་བར་བྱེད་པའི་གདམས་པ་དང༌། རླུང་གཅིག་ལ་བརྟེན་ལ་ནས་རིགས་རྒྱུད་འཕེལ་བའི་གདམས་པ་དང་གསུམ་ལས། འདིར་རིགས་རྒྱུད་སྤེལ་བའི་གདམས་པ་སྟོན་ཏེ། དེ་ལ་རྡོ་རྗེའི་གསུང་ནི། བླ་མ་ཡི་དམ་ལྷག་བསམ་རྗེ། །ལྷག་བསམ་བླ་མ་ཡི་དམ་གཏེར། །ཞེས་གསུངས་པས། དེ་ལ་རྟེན་བླ་མ་ཡི་དམ་ལ་བརྟེན་ནས་ཡོན་ཏན་གསུམ་དུ་འབྱུང་སྟེ། སྐྱོན་ཐམས་ཅད་འདག་པར་བྱེད་པ་དང༌། ཡོན་ཏན་གཉིས་རྩ་སྐྱེ་བར་བྱེད་པ་དང༌། ཡོན་ཏན་ཐམས་ཅད་རྫོགས་པར་བྱེད་པའོ། དེ་ཡང་མོས་གུས་རབ་འབྲིང་གསུམ་གྱི་ཁྱད་ཡིན་ཏེ། རབ་ལ་མཆོག་གི་དངོས་གྲུབ། མོས་གུས་འབྲིང་ལ་གྲུབ་ཆེན་བརྒྱད་དམ་འཕྲིན་ལས་བཞི། ཐ་མ་ལ་ཚེ་འདི་ཡི་བདེ་སྐྱིད་ལ་སོགས་པའོ། །དང་པོ་ནི་རང་ཉིད་ནད་མང་བ་དང༌། སྡུག་བསྔལ་དང་རྣམ་རྟོག་མང་བར་བྱུང་ན། སྤྱིར་བླ་མ་ལ་བསམ་པ་དག་པས། ལྟ་ལུགས་གསུམ་ཡིན་ཏེ། བླ་མ་ཐ་མལ་པའི་ཆ་ལུགས་སུ་བལྟ་ཞིང་བསྒོམ་པ་དང༌། ཞལ་མདོག་གི་རྣམ་པ་བསྒྱུར་ནས་བསྒོམ་པ་དང༌། རྟེན་རྣམ་པའི་ཚུལ་ལུགས་སུ་བསྒྱུར་བར་སངས་རྒྱས་ཀྱི་ངོ་བོར་བསམ་པ་དང་གསུམ་ལས། རྗེ་ཕག་མོ་གྲུ་པའི་བཞེད་ཀྱི་བུདྡྷའི་ངོ་བོར་བསམ་པ་ཁོ་ན་བཞེད། དེ་ཡང་རྟེན་ཅན་ཡིན་ན་རྟེན་ཅན་དེ་ཉིད་རང་དུ་བསྒོམ། རྟེན་མེད་ཡིན་ན་རྡོ་རྗེ་རྣལ་འབྱོར་མའམ་བདག་མེད་མ་ཡུམ་ལ་སོགས་པ་དང་ཞལ་སྦྱོར་དུ་བསམ་མོ། །དེ་ཡང་ཞལ་མདོག་བསྒྱུར་བ་ལ་སོགས་པ་ཀུན་དམ་ཚིག་ཉམས་པ་ཡིན་བྱ་བའི་བཀའ་སྩལ་གསུངས་སོ། །དེ་ནས་བདག་ཉིད་རྣལ་འབྱོར་པ་ལོངས་སྤྱོད་དང་འཁོར་གྱི་དབེན་པར་བྱུང་ན། བླ་མ་དེ་རྗེ་དྲུག་པ་རྡོ་རྗེ་འཆང་ཆེན་པོ་དེ་རིན་ཆེན་འབྱུང་ལྡན་གྱི་ངོ་བོའམ་རང་བཞིན་ཡིན་པར་ལྟབ།

དེ་ནས་གོང་གི་ནད་མང་དུཿཁ་དང་རྣམ་རྟོག་མང་ནས། རྣལ་འབྱོར་པ་ཟུག་རྔུས་གཙེས་ན། བླ་མ་དྲུག་པ་རྡོ་རྗེ་འཆང་ཆེན་པོ་དེ་བཅོམ་ལྡན་འདས་མི་བསྐྱོད་པའི་ངོ་བོར་བལྟ། ནད་མང་ན་རྡོ་རྗེ་འཆང་ཆེན་པོ་དེ་སྨན་གྱི་བླ་བཻ་ཌཱུརྻ་འོད་ཀྱི་རྒྱལ་པོར་བལྟ། ཡུལ་གཞན་སྡང་བ་དང་མིས་མི་བྱམས་པ་དང། ཚེ་ཐུང་གི་དོགས་ན་བླ་མ་དྲུག་པ་རྡོ་རྗེ་འཆང་ཆེན་པོ་དེ་བཅོམ་ལྡན་འདས་འོད་དཔག་མེད་ཀྱི་ངོ་བོར་བལྟ། ཡང་རང་ཉིད་ཅི་དང་ཅི་བསམ་པའི་ལས་ཐམས་ཅད་མི་འགྲུབ་ཅིང་རྟེན་འབྲེལ་ཕྱིན་ཅི་ལོག་ཏུ་འགྲིགས་ན་བླ་མ་དྲུག་པ་རྡོ་རྗེ་འཆང་ཆེན་པོ་དེ་བཅོམ་ལྡན་འདས་དོན་ཐམས་ཅད་གྲུབ་པའི་ངོ་བོར་ལྟའོ། །དེའི་འབྲས་བུའམ་ཡོན་ཏན་ནམ་འཕྲིན་ལས་ཐམས་ཅད་འགྲུབ་པའོ། །གསོལ་བ་འདེབས་པའི་ཡུལ་བླ་མ་དམ་པ་དེ་འདོད་ཆགས་ཅན་དུ་རང་གི་ལོག་པའི་ལྟ་བས་མཐོང་ན། བླ་མ་དམ་པ་དེ་འདོད་ཆགས་རྡོ་རྗེའི་ངོ་བོར་ལྟ། དེ་བཞིན་དུ་ཞེ་སྡང་དང་གཏི་མུག་དང་ང་རྒྱལ་དང་ཕྲག་དོག་ལ་སོགས་པ་ལོག་པར་རྟོག་པས་མཐོང་ན་བླ་མ་དེ་དེ་ལྟར་གནས་པ་མ་ཡིན་གྱི་རང་ཉིད་ཚེ་ཐོག་མ་མེད་པ་ནས་སྡིག་སྒྲིབ་ཀྱི་ལས་ངན་པའི་སྟོབས་ཀྱི་ནང་གི་བསམ་པ་ངན་པས་ཕྱི་རོལ་ཏུ་དེ་ལྟར་སྣང་བའོ། །དེ་ལྟར་རྗེ་ཕག་མོ་གྲུ་པའི་ཞལ་ནས། ཁོ་བོ་ནི་བྱ་བྱེད་ཐམས་ཅད་དང་བྲལ་བའི་ལྷུན་གྲུབ་ཆེན་པོ་ཡིན་པས། ཁྱེད་རྣམས་ང་ལ་ལོག་པར་མ་བལྟ་ཞིག་ཅེས་པའི་བཀའ་སྩལ་གསུངས་པས། དེ་ལྟར་ དེ་ཡང་ཞེ་སྡང་རྡོ་རྗེ་དང་གཏི་མུག་རྡོ་རྗེ་དང་སེར་སྣ་རྡོ་རྗེ་དང་ཕྲག་དོག་རྡོ་རྗེ་ལ་སོགས་པའི་ངོ་བོར་ཡང་དག་པར་ལྟའོ། །དེ་ཡང་དང་པོར་གནས་གང་ཡིན་པར་དང་པོ་ལམ་དུ་བཏང༌། དེ་ནས་བྱང་ཆུབ་མཆོག་ཏུ་སེམས་བསྐྱེད། དེ་ནས་རང་གི་ལུས་ཡི་དམ་ལྷ་བསྒོམས་ནས། བླ་མ་དམ་པ་དེ་ལ་བལྟ་བར་བྱའོ། །དེ་ཡང་རང་ཉིད་གཉིད་ཆེས་ནས་རྟོག་པ་དང་རྨུགས་པ་དང་དེ་ལྟར་རྨོངས་པའི་ཚན་པ་ལ་ཡང༌། བླ་མ་དྲུག་རྡོ་རྗེ་འཆང་ཆེན་པོ་རྣམ་པར་སྣང་མཛད་ཀྱི་ངོ་བོར་བལྟ་བའོ། །དེ་བཞིན་དུ་རྣལ་འབྱོར་པ་བདག་ཉིད་སྤོངས་སེམས་ཆུང་ན་བཅོམ་ལྡན་འདས་བསྟན་པའི་བདག་པོར་བལྟ་བ་དང༌།

མཐུ་དང་ནུས་པ་ཆུང་ན་རྗེ་བཙུན་གསང་བའི་བདག་པོར་བལྟ་བ་དང༌། རང་ཉིད་ཕན་སེམས་ཆུང་ན་རྗེ་བཙུན་སྤྱན་རས་གཟིགས་སུ་བལྟ་བ་དང༌། ཤེས་རབ་ཆུང་ན་རྗེ་བཙུན་འཇམ་དབྱངས་སུ་བལྟ་བའོ། །དེ་ལྟར་བསྒོམས་པས་ཡོན་ཏན་རྒྱུད་ལ་སྐྱེད་པར་བྱེད་པའོ། །དེ་ནས་རི་ཁྲོད་ཀྱི་དགོན་པར་བདག་ཉིད་གཅིག་པུ་འདུག་པའི་ཚེ་ན་དུས་རྟག་ཏུ་སྤོངས་སེམས་མཐར་ཐུག་པར་སྤངས་དྲག་ན། གསང་སྔགས་ཀྱི་ཡོན་ཏན་བདེ་སྟོང་གི་ཏིང་ངེ་འཛིན་གཏན་ནས་མི་སྐྱེ་བས། བླ་མ་དང་ཡི་དམ་དགྱེས་པ་རྡོ་རྗེའམ་འཁོར་ལོ་བདེ་མཆོག་ཡབ་ཡུམ་ཞལ་སྦྱོར་དུ་བསྒོམ་མོ། །དེ་ཡང་རང་གི་ལྟེ་བའི་འོག་རྩ་གསུམ་འདུས་པའི་སུམ་མདོ་རུ། བཅོམ་ལྡན་རྡོ་རྗེ་སེམས་དཔའ་ཡབ་ཡུམ་མམ་ལྷན་ཅིག་སྐྱེས་པ་ཡབ་ཡུམ་དུ་བསྒོམ་ལ། བདེ་སྟོང་གི་ཏིང་ངེ་འཛིན་བསྐྱེད་ཅིང་སྤེལ་བ་ལ་སོགས་པ་ཁམས་ཀྱི་ཚོད་བཟུང་ལ་བྱའོ། །དེས་ཟག་བཅས་ཀྱི་ས་མ་ཏི་སྐྱེས་ནས་བསྐྱངས་པས། ཟག་མེད་ཀྱི་ཏིང་ངེ་འཛིན་ནར་སོན་ནས་ཡོན་ཏན་ཐམས་ཅད་རབ་ཏུ་རྫོགས་པར་བྱེད་དོ། །དེ་ནས་ལྷག་བསམ་ཞེས་པ་ནི། རང་ཉིད་ཚེ་འདིའི་བདེ་སྐྱིད་འཇིག་རྟེན་གྱི་ཆོས་བརྒྱད་འཁོར་བའི་རྒྱུ་འབྲས་ཉན་ཐོས་རང་སངས་རྒྱས་ཀྱི་བསམ་པས་མ་ཡིན་པར་བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས་ཀྱིས་གཙོ་བོར་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདག་གི་མ་ཡིན། མ་འདི་རྣམས་འཁོར་བའི་དུཿཁའི་རྒྱ་མཚོ་ལས་ཐར་བ་མེད་པ་སྙིང་རྗེ་བས་དེ་ལས་བསྒྲལ་བའི་དོན་དུ་བདག་གིས་རྫོགས་པའི་སངས་རྒྱས་ཐོབ་པར་བྱ་སྙམ་དུ་བསམ་ནས། ཚད་མེད་པ་བཞི་དང་བྱང་ཆུབ་མཆོག་ཏུ་སེམས་བསྐྱེད་པ་ནི་ལྷག་པའི་བསམ་པའོ། །དེ་ཡང་སྤང་བྱ་ལ་ལྟོས་པ་དང༌། ངོ་བོ་ལ་ལྟོས་པ་གཉིས་ལས། དང་པོ་སྤང་བྱ་ལ་ལྟོས་པ་ནི། སྡང་བ་བས་བྱམས་པ་ལྷག་པ་དང༌། སྡུག་བསྔལ་བས་སྙིང་རྗེ་ལྷག་པ་དང༌། ཐེག་པ་དམན་པ་བས་བྱང་ཆུབ་ཀྱི་སེམས་ལྷག་པ་དང༌།

ཐ་མལ་པ་བས་ཡི་དམ་གྱི་ལྷ་ལྷག་པའོ། །གཉིས་པ་ངོ་བོ་ལ་ལྟོས་པ་ནི་བྱམས་པ་བས་སྙིང་རྗེ་ལྷག་པ་སྟེ། ཐབས་ཁྱད་པར་དུ་མྱུར་བས་སོ། །སྙིང་རྗེ་བས་བྱང་ཆུབ་ཀྱི་སེམས་ལྷག་པ་སྟེ། རྫོགས་པའི་སངས་རྒྱས་ཀྱི་རྒྱུ་དངོས་ཡིན་པའི་ཕྱིར་རོ། །བྱང་ཆུབ་ཀྱི་སེམས་བས་ཀྱང་ཡི་དམ་གྱི་ལྷ་རུ་བསྒོམ་པ་ལྷག་སྟེ། འབྲས་བུ་དངོས་ཡིན་པའི་ཕྱིར་རོ། །རྗེ་ཞེས་པ་ནི། རྐྱེན་བྱིན་པས་རྗེ་བཙན་ཞེས་པ་དང༌། རྗེ་བཙན་ཞེས་པའོ། །དེ་ལ་རྗེ་བཙན་ཞེས་པ་ནི། རྗེ་བཙན་པོ་ལ་དམངས་དང་འཁོར་གྱི་གྱེན་ལ་ལྡོག་པར་མི་ནུས་པ་དང་འདྲ་བར། རྗེ་བཙུན་གྱི་བྱིན་རླབས་ལ་ཉོན་མོངས་པ་དང་རྣམ་རྟོག་གིས་འཕགས་པར་མི་ནུས་པའམ་སྐྱེ་བར་མི་ནུས་པའོ། །རྗེ་བཙུན་ཞེས་པ་ནི། རྗེ་ནི་གོང་མའམ་བླ་མ་ཡིན་ལ། བཙུན་པ་ནི་ཉོན་མོངས་པ་རྣམ་རྟོག་གིས་འཁྲུལ་པ་དང་ཅ་ཅོ་མི་མངའ་བས་བཙུན་པས་ནའོ། །ད་ནི། ལྷག་བསམ་བླ་མ་ཡི་དམ་གཏེར། །ཞེས་པ་ནི། གོང་དུ་བཤད་པ་དེ་རྣམས་ཡིན་ལ། བླ་མ་ཡི་དམ་ནི། བླ་མ་དང་ཡི་དམ་གྱི་ལྷ་གཉིས་གཉིས་སུ་མེད་ཅིང་དབྱེར་མེད་པའོ། །དེ་ཡང་ཞིང་རྣམ་པར་དག་པ་བླ་མ་དང་ཡི་དམ་གྱི་ལྷ་གཉིས་དབྱེར་མེད་པ་ལ། བསམ་པ་རྣམ་པར་དག་པ་ལྷག་པའི་བསམ་པས། དངོས་པོ་རྣམ་པར་དག་པས་ ས་མ་ཏི་ལ་ བསམ་པ་མ་ཡེངས་པར་རྩེ་གཅིག་ཏུ་གོང་གི་དེ་རྣམས་ལ་མ་ནོར་སྙིང་ཁོང་རུས་པའི་གཏིང་ནས་སྙིང་ཐག་པ་ནས་གནད་དུ་བསྣུན་པས་འབྲས་བུ་གཏེར་དང་འདྲ་བ་འབྱིན་ཞེས་པའོ། །དེ་ཡང་གཏེར་ནི་རྣམ་པ་བཞི་སྟེ། དེ་ཡང་དང་པོ་སངས་རྒྱས་ཀྱི་གཏེར་དང༌། ཆོས་ཀྱི་གཏེར་དང༌། དེ་བསྒྲུབ་པའི་རྟེན་དགེ་འདུན་གྱི་གཏེར་དང༌། དེ་གསུམ་ལས་བསམ་གྱི་མི་ཁྱབ་སྟེ་མི་ཟད་པའི་གཏེར་རོ། །ད་ནི་གཉིས་པ་ བྱེ་བྲག་ ལམ་ཉམས་སུ་བླང་བའི་ རིམ་པའི་ ཚུལ་ནི། དེ་ཡང་ལག་ཏུ་བླང་བའི་ཆོས་རྣམས་ནི་ གནས་ཕུན་སུམ་ཚོགས་པ་རི་ཁྲོད་ཀྱི་དགོན་པ་ལྟ་བུར། རྟེན་གྱི་གང་ཟག་གི་ཚུལ་རབ་ཕྱག་རྒྱ་ཆེན་པོའི་

རོ་གཅིག་སྒོམ་གྱི་ རྟོགས་པ་མངོན་དུ་གྱུར་པ། འབྲིང་འོད་གསལ་སྤྲོས་པ་བྲལ་བའི་དོན་རྟོགས་པ། ཐ་མས་བསྐྱེད་རྫོགས་ཀྱི་ཏིང་ངེ་འཛིན་ལ་རྩེ་གཅིག་ཏུ་གནས་པའོ། །སོ་སོ་སྐྱེ་བོ་གཟུང་འཛིན་གྱི་རྟོག་པ་དང་བཅས་པས་ནི་མ་ཡིན་ནོ། །རྟེན་གྱི་གང་ཟག་དེས་ ཇི་ལྟར་བྱ་བ ་ཉོན་མོངས་དག་གིས་ཁ་མི་བཅད། །ཅེས་པས། དང་པོར་ ཇི་ལྟར་བྱ་ན་ ལྷག་པའི་བསམ་པས་སེམས་བསྐྱེད་ལ་སོགས་པ་བྱེད་པ་ལ་ཉོན་མོངས་པ་དང་རྣམ་རྟོག་གཞན་གྱིས་བར་མ་ཆོད་པར་བྱ་སྟེ། དེ་ཡང་ཆོད་པར་གྱུར་ན་དཔེར་ན་དུག་དང་འདྲེས་པའི་ཁ་ཟས་དང་འདྲ་སྟེ། འཕགས་པ་སྡུད་པ་ལས་ཀྱང༌། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པ་དེ་འདྲར་རྒྱལ་བས་གསུངས། །ཞེས་པས། དེ་ཡང་ལུས་འཚོ་བའི་རྐྱེན་ཁ་ཟས་བཟང་པོ་ཡིན་ཡང་དུག་གི་སྟོབས་ཀྱི་ཁ་ཟས་དེ་ཉིད་ཀྱིས་འཆི་བར་བྱེད་དོ། །དཔེ་དེ་བཞིན་དུ་ཉོན་མོངས་པ་རྣམ་རྟོག་དང་འདྲེས་པ་ས་མ་ཏི་ཡང་དེ་དང་འདྲ་བས། གྲོལ་བའི་རྒྱུར་མི་འགྲོ་བས་འཆིང་བར་འགྱུར་རོ། །དེ་ནས། བག་ཆགས་རྩ་རླུང་བྱེད་པ་ལ། །ཞེས་པས། དེ་ཡང་སེམས་ཅན་གྱི་ཀུན་གཞི་ལ་ཐོག་མེད་ནས་བསགས་པའི་ལས་ཀྱི་འཕྲོ་དེའི་བག་ཆགས་དེ། བག་ལ་གཞའ་བའི་ཚུལ་དུ་འཐས་ནས་ཡོད་པས། དེའི་རྟེན་ཀུན་གཞིའི་དེ་ལ་དང་པོ་སྐྱེ་བའི་རྒྱུ་དང༌། གནས་པའི་གཞི་དང༌། འཇིག་པའི་རྐྱེན་དང་གསུམ་གྱི་ཚུལ་དང་གནས་སོ། །དེ་ཡང་ བག་ཆགས་ དེ་ཉིད་ཀྱི་རྟེན་ལུས་གྲུབ་པའི་དུས་སུ་དང་པོ་ནས། ཀུན་གཞིའི་རྣམ་ཤེས་དང་རྟེན་རྩ་ཡི་གེ་ལ་སོགས་པ་གྲུབ་སྟེ་གཅིག་ཏུ་མཚུངས་ལྡན་དུ་གྲུབ་སྟེ། དེ་ཡང་རྩ་དེ་རྣམས་འགྲོ་དྲུག་གི་བག་ཆགས་ཀྱི་ས་བོན་དེ་རྣམས་རྩ་ཡི་གེའི་རྣམ་པ་ཅན་དུ་ཁམས་བདུད་རྩིའི་ ཚུལ་དུ་ འགྲོ་དྲུག་བསྐྱེད་བྱེད་ཀྱི་རྒྱུ་དང༌། དེ་འཕེལ་བའམ་འགྲུབ་པར་བྱེད་པའི་རྐྱེན་རླུང་ལྔ་དང་བཅས་པར་གནས་པར་གསུངས་སོ། དེ་ཡང་སློབ་དཔོན་འཕགས་པས།

རླུང་ཞེས་བྱ་བས་ལས་ཀུན་བྱེད། །ཅེས་པ་ལ་སོགས་པའོ། དེ་ལྟར་ཀུན་གཞི་ལ་འཁོར་བ་དང་མྱ་ངན་ལས་འདས་པ་ གཉིས་ཀའི་ བསྐྱེད་བྱེད་ཀྱི་རྒྱུ་ཐུན་མོང་དུ་ གཤིས་ལ ་གནས་པ་ལས་རྐྱེན་ལས་ངན་པའི་ རླུང་བསྐྱོད་པའི་ སྟོབས་ཀྱིས་རང་རྒྱུད་ལ་ཉོན་མོངས་པའི་ངོ་བོ་ཆགས་སྡང་རྨོངས་གསུམ་གྱི་རྟོག་པ་བྱུང་སྟེ། དེའི་དུས་སུ་རྣལ་འབྱོར་པ་རྟེན་གྱི་གང་ཟག་དེས་ཉོན་མོངས་པ་ལམ་དུ་གཏོང་སྟེ། མན་ངག་དག་གི་གནད་ནས་བཟུང༌། །ཞེས་པས་དེ་ལ་ནི། ལྟས་ངན་གཡང་དུ་ལེན་པ་ཡང་ཟེར། བར་ཆོད་དངོས་གྲུབ་ཏུ་ལེན་པ་ཡང་ཟེར། བདུད་ཆོས་སྐྱོང་དུ་འབྱོན་པའི་དུས་ཡིན་པས། དགྲ་བཅོམ་པ་དང་གནས་ཐོབ་པ་གཉིས་ཀ་འདི་ཡི་དུས་སུ་ འབྱུང་བའི་ དུས་གནད་ཟབ་པ་ཡིན་ པས་འབྱུང་བ་ཡིན་ གསུངས་སོ། །དེ་ཡང་ཐོག་མར་ཅིག་ཤོས་སྐྱེར་བཅུག་སྟེ། མ་སྐྱེས་པར་ངོས་མི་བཟུང༌། ཆུང་དུས་སུ་འོག་མི་མནན། དེ་ཡང་སྤྱིར་ཐུགས་སུ་ཆུད་པར་བྱེད་པའི་གོ་བ་བསྐྱེད་ལ། ནར་སོན་པའམ་ ཅིག་ཤོས་ དར་དུ་ ཆེར་ གཞུག་གོ། །དེ་ལྟར་བཅོམ་ལྡན་འདས་བསྟན་པའི་བདག་པོ་འདི་ཉིད་ཀྱི་བསྟན་པ་ལ། གསང་སྔགས་རྡོ་རྗེ་ཐེག་པ་བྱོན་ལ་སངས་རྒྱས་གཞན་གྱི་བསྟན་པ་ལ་མི་འབྱོན་པའི་རྒྱུ་མཚན་ཡང༌། རྒྱུའི་དུས་སུ་བཅོམ་ལྡན་འདས་ཉིད་ཀྱི་ཅིག་ཤོས་རྣམས་གོ་རར་ཆུབ་པར་ཐུགས་ ཐུལ་བར་ ཀྱིས་དགོངས་ནས་དར་བའམ་བསྐྱེད་བཅུག་ནས་དེ་ནས་བཏུལ་ ལམ་མངོན་དུ་གྱུར་བ་ བ་དང༌། འབྲས་བུའི་དུས་སུ་རྩོད་ལྡན་གྱི་བསྟན་པ་ལ་འབྱོན་པའམ་འདུལ་བའི་རྒྱུ་མཚན་དེ་ལྟར་ཡིན་གསུངས་སོ། །དེ་བཞིན་དུ་དེ་དག་ཡོངས་ལ་འགྲེ་བས་དགོངས་པས་ཤེས་པར་བྱའོ། །དེ་ལྟར་གོང་མའི་ཚུལ་ལུགས་དེ་དག་ཐམས་ཅད་ལ་གནད་དུ་བསྣུན་པ་ནི་དང་པོ་ཁོ་ནར་ལམ་དུ་བཏང༌། དེ་ཡང་བཏང་ལུགས་གསུམ་ཡིན་ཏེ། སློབ་དཔོན་ཆེན་པོ་པདྨའི་ལུགས་སུ་ལམ་དུ་བཏང་ལུགས་དང་ སྤོང་སེམས་མེད་པར་རྣམ་རྟོག་དེ་ཉིད་གཏོང་བའོ། ། ཨིནྡྲ་བོ་དྷི་ཀུན་ཏུ་རྒྱུའི་སུ་ཁ་དེ་ལམ་དུ་གཏོང་བའོ་

སློབ་དཔོན་རྒྱལ་པོའི་ལུགས་དང༌། རྗེ་རིན་པོ་ཆེའི་ལུགས་དང་གསུམ་ལས། གཉིས་པོ་ནི་ཤེས་པར་བྱའོ། །ལག་ཏུ་བླང་བ་ནི་མ་ཡིན་ནོ། །ཞེས་གསུངས་སོ། །དེ་ལ་འདིར་རྗེ་རིན་པོ་ཆེའི་བཞེད་ཀྱི་སྔར་དུ་ལུས་ལྷར་བསྒོམ་པ་དང༌། ངག་གི་བཟླས་པ་དང༌། ཡིད་ཀྱི་ཏིང་ངེ་འཛིན་བསམ་གཏན་ལ་སོགས་པ་དང༌། ཆོས་དང་ཟང་ཟིང་ལ་སོགས་པའི་སྦྱིན་པ་བཏང་བ་དང༌། ཚུལ་ཁྲིམས་རིན་པོ་ཆེ་ལ་སོགས་པའི་བསོད་ནམས་དང་ཡེ་ཤེས་ཀྱི་ཚོགས་སྔར་བསགས་པའི་རྒྱབ་ཀྱི་སྟོབས་དང་ལྷག་བསམ་བྱང་ཆུབ་མཆོག་ཏུ་སེམས་བསྐྱེད་པའི་སྟོབས་འབྱུང་སྟེ། དེ་ཡང་རྟེན་ཉན་ཐོས་དང་རང་སངས་རྒྱས་གཉིས་ཀྱི་ལམ་མ་ཡིན། ཐབས་མཁས་པ་དང་ཤེས་རབ་ཟབ་པ་གཉིས་ཟུང་འཇུག་ཏུ་འཁྱེར་མི་ཤེས་པའི་ཕྱིར་རོ་གསུངས་སོ། །དེ་ཡང་དང་པོ་ལུས་ཀྱི་གནད་རླུང་ལྔ་དབང་དུ་བྱེད་པའི་འཁྲུལ་འཁོར་བཅས་ཏེ། ཤེས་པ་རྩེ་གཅིག་ཏུ་ནང་དུ་བཟུང་སྟེ་ལམ་དུ་བཏང་ངོ༌། །དེ་ཡང་ཅིག་ཤོས་དེ་ལ་སྤོང་བའི་སེམས་བརྟན་པོ་ཞིག་བསྐྱེད་ལ། དེ་ནས་སྤོང་སེམས་བརྟན་པོ་འདིས་བླ་མ་རིན་པོ་ཆེའི་སྐུ་གསུང་ཐུགས་ཀྱི་དགོངས་པ་མཐའ་དག་ཡོངས་སུ་རྫོགས་པར་གྱུར་ཅིག སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་གྱུར་ཅིག བདག་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས་ཀྱིས་གཙོ་བོར་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་ཞི་བར་གྱུར་ཅིག བྱང་བར་གྱུར་ཅིག་དག་པར་གྱུར་ཅིག སེམས་ཅན་ཐམས་ཅད་ཀྱི་ནད་དང་གནོད་པ་དབུལ་བ་ཕོངས་པ་མི་མཐུན་པའི་ཕྱོགས་ཐམས་ཅད་ཞི་བར་གྱུར་ཅིག བྱང་བར་གྱུར་ཅིག བགེགས་དང་བར་དུ་གཅོད་པ་ཐམས་ཅད་ཞི་བར་གྱུར་ཅིག དག་པར་གྱུར་ཅིག བྱང་བར་གྱུར་ཅིག ཅེས་བསམ་པ་རྩེ་གཅིག་ཏུ་ཤེས་པ་ཁ་ནང་དུ་ལོག་ལ་སྙིང་རུས་དྲག་པོ་གདུང་བའི་ཤུགས་དང་བཅས་པས་ཧྲིལ་གྱི་དྲིལ་ལ་གནད་དུ་བསྣུན་ལ་ལམ་དུ་བཏང་ངོ༌། །སེམས་བསྐྱེད་སྐབས་སུ་ཚད་མེད་པ་བཞི་ནས་ལུས་ངག་ཡིད་གསུམ་འཁྲུལ་འཁོར་དང་བཅས་པས་གནད་དུ་བསྣུན། །སེམས་བསྐྱེད་རྒྱས་པར་བསྐྱེད་གསུངས།

དེ་ནས་བྱང་ཆུབ་མཆོག་ཏུ་སེམས་བསྐྱེད། དེ་ནས་རང་ཉིད་སྐད་ཅིག་དྲན་རྫོགས་ཀྱིས་ལྷར་བསྐྱེད་དེ། དེ་ཡང་ཡི་དམ་གྱི་ལྷ་ཡབ་ཡུམ་ཞལ་སྦྱོར་ཞིག་ཅིས་ཀྱང་དགོས་གསུངས། དེ་ཡང་དང་པོར་ཡབ་བསྐྱེད་དེ། སྐུ་མདོག་དང་ཕྱག་མཚན་ཚུལ་བཞིན་བསྒོམ། དེ་ཡང་ཞལ་དང་སྤྱན་ཁྲོ་འཛུམ་དུ་གསལ་བཏབ། སྤྱན་རྩ་དམར་ཧྲིལ་ལེ་སྒོམ་ན་འཁོར་རྩུབ་པའི་རྒྱུ་མཚན་ཡོད་ལགས། དེའི་ཐུགས་ཀར་སྐུ་བཞིའི་བདག་ཉིད་བླ་མ་དམ་པ་དུས་གསུམ་གྱི་བུདྡྷའི་ངོ་བོར་གྱུར་པ་སྙིང་གི་དཀྱིལ་དུ་བསྒོམ། དེ་ཡང་ལུས་ཀྱི་འཁྲུལ་འཁོར་གཡས་སུ་མི་ཡོ། གཡོན་དུ་མི་ཡོ་མདུན་དུ་མི་སྒུ། རྒྱབ་ཏུ་མི་དགྱེ། ཚང་ར་སྟན་དུ་མི་གདིང༌། གོས་ཀྱིས་མགོ་མི་གཏུམས་པར་དྲང་ལྟ་རེ་བསྒོམ་པར་བྱའོ། །ཡབ་ཀྱི་རལ་པའི་ཐོར་ཚུགས་དང་དར་གྱི་ཅོད་པན་དང་སྣ་ཚོགས་རྡོ་རྗེ་ཐོད་སྐམ་གྱི་དབུ་རྒྱན། མི་མགོའི་ཕྲེང་བའི་དོ་ཤལ། རུས་པའི་རྒྱན་དྲུག་ཐལ་བ་དང་བཅས་པ་སྟག་གི་པགས་པའི་ཤམ་ཐབས། པདྨ་ཉི་མའི་གདན་ལ་འཇིགས་བྱེད་དུས་མཚན་ལ་སོགས་པའི་ཁྲི་སྟེང་དུ་འགྱིང་བག་ལང་ཚོ་རྒྱས་པ་གཞོན་ཤ་དང་བཅས་པ་གསལ་བར་བསྒོམ། དེ་ནས་ཡུམ་གསལ་གདབ། དེ་ཡང་གོང་བཞིན་རིམ་པར་སྐྱོན་གྱིས་མ་གོས་པར་གསལ་གདབ་བོ། །ཡང་ཡབ་གསལ་གདབ། །དེ་ཡང་རྣམ་པ་གསལ་བ། ང་རྒྱལ་བརྟན་པ། རྣམ་དག་དྲན་པ་དང་གསུམ་དགོས་ཏེ། །དེ་ཡང་རྣམ་པ་གསལ་བ་ནི་རས་རིས་བས་ལྷག་པའམ་འགྲན་ཐུབ་པའོ། །ང་རྒྱལ་བརྟན་པ་ནི་གླང་ཆེན་བྱོན་ཡང་ཉམ་མི་ང་བས་ལམ་མི་འཛུར། རྒྱལ་པོ་བྱོན་ཡང་ཕྱག་མི་འཚལ་ཏེ་དུས་རྟག་ཏུ་གདེང་དང་མི་འབྲལ་བའོ། །རྣམ་དག་ཤེས་པ་ལ་གཉིས་ཏེ། ཀུན་རྫོབ་ལྷ་སོ་སོའི་རྣམ་དག་ཤེས་པ་དང༌། དོན་དམ་རང་བཞིན་མེད་པའི་རྣམ་དག་ཤེས་པའོ། །དེ་ལ་ལྷ་སོ་སོའི་རྣམ་དག་ནི། ཕུང་པོ་སངས་རྒྱས་ལྔར་ཤེས། ཁམས་རིག་པའི་ལྷ་མོ། སྐྱེ་མཆེད་བྱང་ཆུབ་སེམས་དཔའ་ལ་སོགས་པར་ཤེས་པའོ། །བཅོམ་ལྡན་འདས་དགྱེས་རྡོར་གྱིས་བཞེད་ཀྱིས་ཆོ་གའི་རྣམ་དག

སྐུ་སྐྱེ་མཆེད་ཀྱི་རྣམ་དག སྐུ་རྒྱན་ཆའི་རྣམ་དག སྐུ་ཞལ་ཕྱག་གི་རྣམ་དག་ལ་སོགས་པ་ཤེས་པའོ། །གཉིས་པ་དོན་དམ་ནི། སྐུ་བཞིའི་ངོ་བོར་རང་བཞིན་རྣམ་པར་དག་པའོ། །དེ་ལྟར་སྒོམ་པ་ལས་འཁོར་ལོ་མཐོང་ཆོས་ཀྱི་འབྲས་བུ་འབྱུང་སྟེ། དེ་ཡང་བསམ་པ་ལྷའི་སྐུར་རང་གཟུགས་སུ་འགྱུར་བས་ལྷ་སྐུ

འི་ངོ་བོ་ སྔགས་ལས་གྲུབ་པས། སྔགས་སྐྱེས་ཞེས་སོ་ བྱའོ། །དེ་ཡང་སྔགས་སྐྱེས་ལྷ་སྐུའི་གཟུགས་བརྙན་གསལ་པོ་དེ་སེམས་སྐྱེ་བ་མེད་པ་ནམ་མཁའ་ལྟ་བུ་རྟོགས་པའི་ངང་ལས་དེ་སྣང་ལ་རང་བཞིན་མེད་པ་འཇའ་ཚོན་ལྟ་བུ་ཟུང་འཇུག་གི་སྐུར་ལྡང་བ་ནི། དར་དཀར་དྲི་མ་མེད་པ་ལ་པར་གྱིས་བཏབ་པ་བཞིན་འཆར་ཏེ། དེ་ཡང་ལུས་ཚང་ར་གདན་དུ་བཏིང་བའི་ལྷ་སྐུ་ལས་འཁོར་ལྦ་བ་ཅན་དང༌། མགོ་གཏུམས་ན་འཁོར་ཤེས་རབ་ཆུང་བའི་རྒྱུ་མཚན། སྤོང་སེམས་བརྟན་པོ་ལ་འཁོར་བཙུན་པོའི་རྒྱུ་མཚན། ཉོན་མོངས་ཆུང་ངུས་ལ་འཁོར་བཙུན་ཆུང་ངམ་ཕྲ་མོའི་རྒྱུ་མཚན། ཉོན་མོངས་པ་རྣམ་རྟོག་དང་འདྲེས་པ་ལ་འཁོར་སྒོམ་མ་ལ་སོགས་པ་རྣལ་འབྱོར་པ་ལ་སོགས་པ་མིག་བཙད་པའི་རྒྱུ་མཚན། གཡས་སུ་ཡོ་བ་ལ་འཁོར་ཕྱི་གཟུང་ཡུལ་ལ་དགའ་བ་ ཅན ། གཡོན་དུ་ཡོ་བ་ལས་འཁོར་ནང་འཛིན་སེམས་ ལ་སོགས་པའི་ ནང་སེམས་ཅན་ལ་དགའ་བ། བདེ་སྟོང་གི་ས་མ་ཏི་ལ་གནད་དུ་སོང་ན་འཁོར་ལང་ཚོ་རྒྱས་པ་ལྷའི་འགྱིང་བག་དང༌། ཆ་ལུགས་དཔའ་བ་ལས་འཁོར་གཟི་བརྗིད་དང་ལྡན་པ། དབུ་སྐྲ་རལ་པའི་ཐོར་ཅོག་རྒྱས་པ་ལས་འཁོར་མང་བའི་ སྐུ་ཚེ་རིང་བའི་རྒྱུ་མཚན། མི་མགོའི་དོ་ཤལ་ལས་ཁྲག་ དང་བཅས་པ་ འཛག་པ་ལས་འཁོར་ལོངས་སྤྱོད་ཆེ་བ། རྒྱན་དྲུག་ལས་འཁོར་རིགས་དྲུག་ཏུ་ཚང་བའི་རྒྱུ་མཚན། གཙུག་ཏོར་ལས་གཞན་ལས་ཁྱད་པར་དུ་འཕགས་པའི་རྒྱུ་མཚན། དར་གྱི་ཅོད་པན་ལས་སྙན་པ་དང་གྲགས་པ་ཆེ་བ། ཡབ་བསྐྱེད་པའི་རྟིང་ལ་ཡུམ་གསལ་བཏབ་པ་ལས་གྲོགས་བརྩེ་གདུང་ཆེ་བ། ཡུམ་བསྐྱེད་རྟིང་ལ་ཡབ་གསལ་བཏབ་པ་ལ་གནས་པས་གྲོགས་འཁོར་སློབ་ཏུ་འགྱུར་བ། དེ་ལྟར་རྒྱུའི་དུས་ཀྱི་སྐྱོན་ཡོན་ལས་གནས་སྐབས་དང་མཐར་ཐུག་གི་འབྲས་བུ་ཡོན་ཏན་ཆེ་ཆུང་ལ་སོགས་པ་འབྱུང་བའི་རྒྱུ་མཚན་ཞིབ་ཏུ་གསུངས་པས། རྒྱུའི་དུས་ལ་ཉེས་སྐྱོན་མེད་པར་ བསྒོམ་པར་ བྱའོ། །དེ་ཡང་དང་པོ་ལམ་ཏུ་གཏོང་དུས་སུ་ཡུན་ཇི་ལྟར་སྒོམ་པ་སེམས་བསྐྱེད་དེ།

སེམས་ཇི་ཙམ་བསྐྱེད་པ་ཙམ་ཞིག་ཡི་དམ་གྱི་ལྷ་བསྒོམ། དེ་ནས་བླ་མ་དམ་པ་དེ་ཙམ་ཞིག་སྐུ་གསུམ་གྱི་བདག་ཉིད་ཅན་དེ་སྙིང་གི་དཀྱིལ་དུ་བསྒོམ། དེ་ནས་ཕྱག་རྒྱ་ཆེན་པོའི་ངང་ལ་གོང་གི་ཡུན་དེ་སྲིད་དུ་བསྒོམ་མོ། །དེ་ཡང་ཞིང་བསམ་དངོས་པོ་གསུམ་གྱི་རྟེན་འབྲེལ་གྱི་འཁོར་གསུམ་ཡོངས་དག་ཏུ་གནད་དུ་བསྣུན་ནོ། །དེ་ནས་རྗེས་ དགེ་བའི་རྩ་བ་ བསྔོ་བ་བྱའོ། །ཉོན་མོངས་པ་སྐྱེས་པའི་དུས་སུ་ཡུན་ཇི་སྲིད་སྐྱེས་པ་ཙམ་ཞིག་ལམ་ཏུ་གཏོང་བ་དེ་ཙམ་ཞིག་སེམས་བསྐྱེད་ལ་སོགས་པ་འོག་མ་ལ་འགྲེ་ན་སྐྱེས་ཚད་མཉམ་པའོ། །དེ་ཡང་ལམ་གཏོང་དང༌། སེམས་བསྐྱེད་པ་ལྷ་སྒོམ་པ་བླ་མ་སྒོམ་པའི་ཡུན་ཇི་སྲིད་དུ་ཕྱག་རྒྱ་ཆེན་པོ་སྒོམ་པ་ལུགས་གཅིག དུས་ཐམས་ཅད་ལ་ ཟན་གཅིག་ཟ་བ་ཙམ་དུ་སྒོམ་པ་ལུགས་ ཡོངས་དྲིལ་ནས་ གཅིག དུས་ ཤེས་རབ་སྙིང་པོ་ཚར་གཅིག་འདོན་ཡུན་ཙམ་ཞིག་སྒོམ་པ་ལུགས་གཅིག་ཡོད་གསུངས། དེ་ཡང་གཞན་རྣམས་ལ་རོ་མྱོང་ཙམ་བྱས་ནས་ཕྱག་རྒྱ་ཆེན་པོ་གཅིག་པུ་ལ་གནད་བསྣུན་པས། འཁོར་ཡང་དང་ཡང་དུ་འོང་ཞིང་ཡུན་རིང་དུ་མི་གནས་ཀྱང་ལན་རེ་ལ་དོན་འགྲུབ་ནས་འགྲོ་བར་འོང༌། ལམ་གཏོང་ནས་སེམས་བསྐྱེད་ལྷ་བསྒོམ་པ། བླ་མ་བསྒོམ་པ་བཞི་དང་ཕྱག་རྒྱ་ཆེན་པོ་ གཅིག་པུ་བསྒོམ་པ་དང་ དེ་རྣམས་བསྒོམ། ཡུན་རིང་ཐུང་མཉམ་ན་སྐྱེས་ དང་པའི་ ཚད་མཉམ་པ་ཞེས་པས་བླ་མའི་ཞལ་མཇལ་དུས་སུ་ལཽ་དུ་ལོན་པའི་དུས་ཙམ་ཞིག་བླ་མ་བསྟེན་དུ་འོང་བའོ། །གཞན་རྣམས་ཡམ་རེ་བསྒོམ། ཕྱག་རྒྱ་ཆེན་པོ་གཅིག་པུ་ལ་གནད་དུ་བསྣུན་ན་དངོས་པོའི་ཐོག་མ་ཐ་མར་འབྱུང་ཞེས་པས། བླ་མའི་མཛད་པ་བཅུ་གཉིས་ཀྱི་མཐར་ཡང་དུས་མཚུངས་པའོ། །ཏིང་ངེ་འཛིན་འོག་མའི་དུས་སུ་བརྟན་ལ་ཐུན་ཞབས་སུ་གཡེང་བའམ་ཉོན་མོངས་ཀྱིས་སླད་ན་ འཁོར་དང་པོ་ ཚོགས་ནས་རྒས་ཁར་འགྱེས་པའོ། །ལྷའི་སྤྱན་རྩ་ཁྲོས་ལ་དམར་ན་འཁོར་རྩུབ་པ་དང༌། བྱམས་པ་ཤས་ཆུང་བ་དང༌། ཞེ་སྡང་གིས་ཐུན་ཞབས་སུ་བཅད་ན་འཁོར་འཐབ་རྩོད་མང་བ་ལ་སོགས་པའི་རྒྱུ་མཚན་དེ་ལྟར་ཡིན་གསུངས་སོ། །དེ་ལྟར། །མན་ངག་དག་གི་གནད་ནས་བཟུང༌། །ཞེས་པའི་བཤད་པའོ། །ད་ནི་སྲིད་པ་ལྟེ་སྒྱུར་གྱི་གདམས་པ་ནི་གཉིས་ཏེ།

འཁོར་བའི་ལྟེ་བ་དང༌། མྱ་ངན་ལས་འདས་པའི་ལྟེ་བའོ། །དེ་ཡང༌། ཟག་བཅས་ཟག་མེད་གང་བསྒྲུབ་ཀྱང༌། །མཐོ་དམན་སྐྱོན་ཡོན་མ་ལུས་པ། །ཞེས་པས། དེ་ལ་ཟག་བཅས་ནི་འཁོར་བ་བསྐྱེད་པའི་ཐབས་བུ་བུ་མོའི་ལྟེ་བ་སྒྱུར་བ་ལ་སོགས་པ་ཡིན་ལ། ཟག་མེད་ནི་མྱ་ངན་ལས་འདས་པ་ཡིན་པས། མཐོ་བའི་ཡོན་ཏན་དང་དམའ་བའི་སྐྱོན་ལ་སོགས་པ་གཉིས་སུ་འཁོར་འདས་གཉིས་སུ་གནས་ཞེས་པའོ། །དེ་ཡང་རྗེ་བཙུན་ལྷོ་བྲག་པའི་ཞལ་ནས། དཔལ་ནཱ་རོ་པ་ཡི་བཀའ་དྲིན་གྱིས། །སྲིད་པ་ལྟེ་སྒྱུར་གྱི་གདམས་ངག་ཡོད། །བུ་བུ་མོར་འགྲོ་བ་ཅང་སྲིད་དམ། །ཞེས་གསུངས་པས། དེ་ལ་དང་པོ་འཁོར་བ་སྲིད་པའི་ལྟེ་བ་སྒྱུར་བ་ནི་གཉིས་ཏེ། སྔོན་དུ་འགྲོ་བའི་ཡན་ལག་དང༌། དངོས་གཞི་ལས་ལ་སྦྱོར་བའོ། །དང་པོ་སྔོན་འགྲོ་ནི་རང་ཇི་ལྟར་འདོད་པའི་བསམ་པས། ཡུལ་བླ་མ་དཀོན་མཆོག་དང་དེ་ཡང་དགེ་བཤེས་སམ་བཙུན་པའམ། དགེ་སློང་ངམ་རྒྱལ་པོའམ་བྲམ་ཟེ་ལ་སོགས་པའི་ཞིང་དག་པ་ལ་བསམ་པ་རང་ཇི་ལྟར་ རྒྱལ་པོ་ལ་སོགས་པ་ འདོད་པའི་བསམ་པས། དངོས་པོ་གང་དག་པ་དགེ་བའི་བཤེས་གཉེན་བསོད་ནམས་ཅན་དུ་འདོད་ན། གདུགས་དང་དར་ཕན་རྒྱལ་མཚན་དང་དུང་ལ་སོགས་པའི་ཚོགས་བསགས་ནས་སྨོན་ལམ་ཇི་ལྟར་འདོད་པ་བཞིན་གདབ་བོ། །དེ་བཞིན་དུ་རྒྱལ་པོ་ལ་གསེར་དང་དངུལ་གྱི་ཁྲི་ལ་སོགས་པ་དང༌། མཛེས་པར་འདོད་ན་རྒྱན་ཆ་ལ་སོགས་པ་དང༌། ཕྱུག་པར་འདོད་ན་འབྲུའམ་རིན་པོ་ཆེ་ལ་སོགས། བཙན་པའམ་གྲགས་པ་ཐུ་བར་འདོད་ན་ཡུལ་མཁར་རམ་གོ་མཚོན་ལ་སོགས་པས་ཚོགས་བསགས་ནས་སྨོན་ལམ་བཏབ་ནས་ཇི་ལྟར་འདོད་པ་བཞིན་འགྲུབ་པའོ། །གཉིས་པ་དངོས་གཞི་ནི། རྟེན་ཡབ་དང་བརྟེན་པ་ཡུམ་བུད་མེད་དོ། །དེ་ཡང་རྟེན་ཡབ་ཀྱི་མ་སྨིན་པ་སྨིན་དབང་ཐོབ། སྨིན་པ་གྲོལ་བའི་ལམ་བསྐྱེད་རྫོགས་སྒོམ་ཤེས་པའོ། །དེ་ཡང་རྒྱུ་ཐབས་སྐྱེས་པ་ལ་ཡོད་ཀྱང༌། རྐྱེན་ཤེས་རབ་བུད་མེད་བཟང་བས་གཙོ་ཆེ་བས། དེ་ཡང་ཐོག་མར་ཟླ་བ་ཕྱེད་ཙམ་དུ་ཆང་གསར་འཇམ་དང་ལུག་ཚེར་མོའི་ཤ་བྲན་ལ་སྐྱེས་པས་འདོད་པ་མི་སྤྱད་པར་ཆགས་པས་གཏམ་མང་པོ་བྱས་པས་སྐྱེས་པ་ལ་སེམས་གདུང་དུ་གཞུག་གོ། །དེ་ནས་གདུངས་པ་དང་ཁང་པ་སྒོ་གསུམ་རིམ་པའམ་ཡང་ཐོག་

དབེན་པ་མིན་ན་བུ་སྡར་མའམ་བློ་ཆུང་བ། ཤེད་ཆུང་བར་སྐྱེ་གསུངས་ དབེན་པར་རྣམ་རྟོག་གི་ཟུག་རྔུ་གཞན་གཅིག་ཀྱང་མེད་པར་དབེན་པར་མལ་ཡངས་པར་ཁོང་གློད་ལ་ཀུན་ཏུ་རྒྱུ་བ་བྱ་སྟེ། དེ་ཡང་རྒྱ་དང་རྒྱའི་འབུར་རམ་འབི་འབི་དང་སྐོས་ཕོར་བཞིན་དུ་འབྱུང་བས། སྐྱེས་པ་དེས་དགེ་བའི་བཤེས་གཉེན་ཡིན་སྙམ་ནས། བསོད་ནམས་ཅན་ཤེས་རབ་ཅན་མཁྱེན་པ་ཅན་མངའ་ཐང་ཅན་ཡིན་སྙམ་པའི་བསམ་པས། རྣམ་རྟོག་ ཞག་གཉིས་གསུམ་གྱི་གོང་ནས་ གཞན་དང་བརྟེན་པ་བུད་མེད་ཀྱི་རྟོག་པས་བར་ཡེ་མ་ཆོད་པར་སྦྱོར་བ་མ་ཟིན་བར་དུ་བསམ་པ་རྩེ་གཅིག་ཏུ་བརྟན་པ་ལ་ཡུམ་གྱི་བསམ་པ་ཡབ་དེ་རང་ལ་མཐོང་ཚུལ་དུ་སྐྱེས་པ་གཞན་པས་འདི་རང་ལྷག་སྙམ་པའི་ཆགས་པ་དྲག་པོས་གདུངས་པས། སློབ་དཔོན་ཀླུ་སྒྲུབ་དང་ཨརྻ་དེ་བའི་ལོ་རྒྱུས་དང་འདྲ་སྟེ། གནད་དེས་ཐབས་ཀྱིས་བསམ་པ་གོང་གི་དེ་རྣམས་ལ་རང་གཟུགས་སུ་གྱུར་པ་ལ། ཤེས་རབ་ཀྱི་བསམ་པ་ཐབས་ལ་ཆགས་པའི་གདུང་བ་དྲག་པོ་དང༌། གཅིག་ཏུ་སོང་བས་དེར་དུས་སྐབས་དེར་བསོད་ནམས་ཅན་གྱི་ཇོ་སྲས་སུ་སྐྱེ་བའི་ལས་བསགས་པའི་ཀུན་གཞིའི་སེམས་དྲི་ཟ་མངལ་གྱི་སྐྱེ་གནས་དང་གསུམ་བསམ་པ་གཅིག་ཏུ་འདྲེས་པའམ་རྫོགས་པ་ལས་འབྱུང་ངོ༌། །དེ་ཡང་ལུས་ལ་རྩའི་གནས་ལུགས་ཤེས་པ་དང༌། རླུང་གི་རྒྱུ་ལུགས་ཤེས་པ་གཉིས་ལས། འདིར་རྩའི་གནད་གཅིག་པུས་ཆོག་གསུང༌། དེ་ཡང་རྩ་དབུ་མའི་མར་ན་རྡོ་རྗེ་ནོར་བུ་ཡིན་ལ། གཡས་རོ་མ་ནས་ཁམས་བྱང་ཆུབ་ཀྱི་སེམས་ཀུན་ད་དར་དཀར་འདྲ་བ་འབབ། གཡོན་རྐྱང་མ་ནས་ཁྲག་དམར་པོར་འབབ་ཅིང༌། ལྟེ་བའི་འོག་སོར་བཞིར་རྩ་གསུམ་སྣ་ཕྲད་ནས་གནས་སོ། །དེ་ནས་སྦྱོར་བ་བྱེད་པའི་དུས་སུ་ཐབས་གཞོགས་གཡོན་པ་འོག་ཏུ་བཅུག་པས་གཡོན་རྐྱང་མ་བུ་མོའི་རྩའི་ནང་གི་རླུང་དང་ཁྲག་རྒྱུ་འཕྲོ་ཆད། གཞོགས་གཡས་པ་སྟེང་དུ་འདོན་པས་གཡས་རོ་མ་བུའི་རྩ་རླུང་དང་ཁམས་བྱང་སེམས་རྒྱུ་བའི་རྩ་ཁ་བྱེ་ནས། དབུ་མའི་ནང་དུ་ཚུད་པས།

ནོར་བུ་ནས་བྷ་གར་འབྱོན་པའོ། །དེ་ཡང་སྣ་བུག་གཡོན་པར་རླུང་རྒྱུ་འཕྲོ་མ་ཆད་ན་ཕོའི་སྟོད་བཀག་གསུངས། ཤེས་རབ་ཀྱི་གཡས་རོ་མ་བྱང་སེམས་རྒྱུ་འོག་ཏུ་བཅུག་གཡོན་རཀྟ་རྒྱུ་བའི་རྐྱང་མ་སྟེང་དུ་འདོན་ནས་སྦྱོར་བ་བྱེད་པའོ། །དེ་ཡང་སྦྱོར་བའི་དུས་ནི་ཤེས་རབ་མ་ལ་ཟླ་མཚན་འཛག་སྟེ། དེ་ཡང་པད་ཆེན་མའི་རིགས་སམ་རིགས་བཟང་ན་ཟླ་བ་རེ་རེ་ལ་ཟླ་མཚན་དུས་གསུམ་མམ་བཞི་ལ་སོགས་པ་འཛག དེ་རྩ་བཟང་བས་སོ། །རྩ་འབྲིང་ན་ལན་གཉིས་གསུམ་འཛག རྩ་ངན་པའམ་རྟེན་ཞན་ན་ལན་རེ་རེ་ལས་མི་འཛག་གསུངས། དེ་ཡང་ཟླ་མཚན་འགོ་མ་འཛག་པའི་དུས་སུ་སྤྱད་ཀྱང་མི་ཆགས་པའི་རྦད་ཀྱི་མ་ཆད་པའི་གོང་ཙམ་དུས་གནད་ཟབ་གསུངས། དེ་བཞིན་དུ་ལན་གཉིས་སམ་བཞི་ལ་སོགས་པ་ཟུང་དུ་ཐེམ་པར་སྤྱད། དེ་ནས་ཕྱི་ནས་སྤྱོད་ཚད་ལ་དེ་བཞིན་དུ་བྱའོ། །དེ་ནས་ཟླ་བ་ཕྱེད་དུ་སྤྱད་འཕྲོ་བཅད་བྱ་བ་ཡང༌། །དེ་ཡང་དུས་འཁོར་བའི་བཞེད་ཀྱི་སྤྱོད་དུས་སུ་ཁམས་བདུད་རྩི་བྷ་གར་ལྷུང་དུས་སུ། རང་ཡི་དམ་ལྷར་བསྒོམ་པའི་ཐུགས་ཀའི་སྙིང་ཆུ་ཤིང་འབྲས་བུ་ལས་ཧཱུཾ་ནག་པོའམ་སྔོན་པོ་གཅིག་མར་མེ་བས་མེར་མེ་ཆད་པ་བཞིན་དུ་ལྷུང་ནས་བྷ་གའི་ནང་དུ་ཆགས་པའམ་གནས་པར་བསམ་གསུང་བ་ལ། དེ་ལ་མི་ཟབ་པས་ས་བོན་ཡིག་འབྲུའི་དུས་སུ་ཡུལ་བུད་མེད་དབང་པོའི་ལམ་ནས་པདྨའི་ཟེ་བ་བས་བསམ་པའི་བར་ཆོད་བྱས་པས། བུ་མོར་འགྲོ་བ་ཡིན། གོང་གི་དེ་བསམ་པ་བར་མ་ཆད་པ་སེམས་བཏང་སྙོམས་སུ་འཇོག་པ་རྗེ་རིན་པོ་ཆེའི་བཞེད་པ་ཡིན་པས་དེ་རང་ཟབ་གསུངས་སོ། །དེ་བཞིན་ཡབ་ཀྱི་ཆགས་པའི་སྟོབས་ཀྱིས་པདྨའི་ཟེ་བའམ་བུད་མེད་གཞན་ལ་སོགས་པ་དེ་རང་ལ་ཆགས་ཀྱང་བུ་མོར་འགྲོ་གསུངས། ཕ་བོང་ཆུང་ཡང་མའི་མཐོང་སྣང་ལ་ཆེ་བར་མངོན་ན་བུ་བབས་ཆེ་འོང་ལ། ཆེ་ཡང་མས་ཆུང་ངུ་མཐོང་ན་བུ་ཆུང་བར་འོང༌། ཆང་གི་བཟི་བའམ་གཉིད་མ་སད་པར་གཉིད་དང་བསྲེས་པས་སྤྱད་ན་ལྐུག་པའམ་གླེན་པའམ་དབང་པོ་མ་ཚང་བའམ་ཡན་ལག་མ་ཚང་བ་ལ་སོགས་པ་སྐྱེའོ། །བསམ་པ་དམན་པས་སྤྱད་ན་བུ་ངན་ལ་འཇས་

ཞ་བོ་ པའམ། བསམ་པ་འཕོངས་པའམ་རྒུད་པས་སྤྱད་ན། དབུལ་པོའམ་སྤྲང་པོ་ལ་སོགས་པ་འབྱུང་ངོ། །དེ་བཞིན་དུ་ཐབས་ཀྱི་བསམ་པ་པད་ཟེའི་ དང་ ཡུམ་གྱི་བསམ་པ་ཡང་མ་རེད་ལ་ཆགས་ན་བུ་མོར་འབྱུང་ངེས་སོ། །བསམ་པ་རྒྱུན་རིང་ན་ཚེ་རིང་བ། བསམ་པ་རྒྱུན་ཐུང་དྲག་ན་ཚེ་ཐུང་བ་དང་དྲག་པར་འབྱུང་ངོ༌། །ཡབ་ལ་བསམ་པ་གང་ཡང་ཡུམ་ལ་ཡང་ཆགས་པའི་འདོད་པ་ཆུང་བས་སྤྱད་ན་མ་ནིང་ངོ༌། །དྲི་ཟ་ཉེ་བར་འཁོར་བའི་བསམ་པ་ནི། ཀུན་གཞི་ རྒྱུ་བསོད་ནམས་ཀྱི ་མཐུན་པ་ཞིག་དེར་ཕན་བྱེད་ལས་ཀྱང་རླུང་གི་བདས་ནས་འཛོམས་པས་བྱུང་བའོ། །དེ་ལྟར་འདྲ་མིན་ཡུལ་རྐྱེན་དག་ལས་སྐྱེ། །ཞེས་པའོ། འདྲ་མིན་ནི་ཕ་འདྲ་ལ་མ་མི་འདྲ་བ། མ་འདྲ་ལ་ཕ་མི་འདྲ་བའོ། །ཡུལ་རྐྱེན་ནི་ཡུལ་ཕ་མ་ཡིན་ལ། རྐྱེན་ནི་བསམ་པའི་འགྲོ་ལྡོག་གོ། །དེ་ཡང་མཉམ་གསུམ་ལུས་ཀྱི་འཁྲུལ་འཁོར་ཞེས་པ་ནི། མཉམ་གསུམ་ནི་ལུས་མཉམ་སྟེ་ཆགས་པའི་ལུས་དར་བ་མཉམ། ངག་མཉམ་སྟེ་ཆགས་པའི་གཏམ་དུ་མཉམ། ཡིད་མཉམ་སྟེ་ཆགས་པ་སྤྱོད་པ་དང་བུར་འདོད་པར་མཉམ་པའོ། །ལུས་ཀྱི་འཁྲུལ་འཁོར་ནི་ཡབ་གཡོན། ཡུམ་གཡས་འོག་ཏུ་འཇུག་པའོ། །བདེ་ཆེན་རྒྱལ་པོ་ཐབས་ཀྱིས་འགྲུབ། །ཅེས་པ་ནི། བདེ་ཆེན་ནི་ཟག་བཅས་ཀྱི་བདེ་བའོ། །ཐབས་ནི་སྦྱོར་ཐབས་ལ་སོགས་པའོ། །དུས་ཀྱི་འཁྱུུད་སྤྱད་ལ་ཞེས་པ་ནི། ཡབ་ཀྱི་བསམ་པའི་རང་གཟུགས་དང༌། ཡུམ་གྱི་བསམ་པ་དང་གཅིག་ཏུ་འདྲེས་པའི་དུས་སུ། འཁྱུད་སྤྱད་ནི་སྲུབ་ཐབས་ལ་སོགས་པའོ། །མཐོ་དམན་སྐྱོན་ཡོན་མ་ལུས་པ། །ཞེས་པ་ནི། མཐོ་བ་རྒྱལ་རིགས་ལ་སོགས་པའོ། །དམན་པ་དབུལ་པོའམ་སྤྲང་པོ་ལ་སོགས་པའོ། །དེ་ལྟར་བཤད་པའི་གོང་གི་ཚུལ་ལུགས་དེ་བཞིན་དུ། རྒྱལ་རིགས་རྗེའུ་དམངས་རིགས་དང༌། བྲམ་ཟེ་ལ་སོགས་ཐམས་ཅད་ཀུན། །འདྲ་མིན་ཡུལ་རྐྱེན་དག་ལས་སྐྱེས། །ཞེས་པ་དང༌། རིན་ཆེན་བླ་མའི་ཞལ་སྔ་ནས། བན་དྷེ་བཟང་ངན་སྐྱེས་བུ་སྟེ། དེའང་རབ་ཏུ་བྱུང་ན་ཡིན་ཞེས་པས།

དང་པོ་དགེ་སློང་ངམ་དགེ་ཚུལ་ཡིན་ན་ཡུལ་བུད་མེད་ལ་མ་ཆགས་པར་ཤོར་ཡང་བསམ་པའི་བག་ཆགས་གོང་གི་དགེ་སློང་ཡིན་སྙམ་པའི་བསམ་པ་རྩེ་གཅིག་ཏུ་གནས་པས་སྤྱད་ན་བུ་དགེ་སློང་དུ་འོང༌། རྟེན་དགེ་སློང་བུད་མེད་ལ་ཆགས་དྲག་ན། ཡུལ་བུད་མེད་འབའ་ཞིག་ཏུ་སེམས་ན་སྡོམ་པ་ཡང་ཤོར་བུ་མོར་ཡང་འགྲོ་གསུངས། དེ་ཡང་རབ་ཏུ་འབྱུང་བ་ཡིན། །ཞེས་པའི་དོན་གོ་དེ་ཡིན་ནོ། །དེ་བཞིན་དུ་ཡབ་ཀྱིས་གོང་ནས་བསམ་པ་རྩེ་གཅིག་ཏུ་རྒྱལ་པོ་ཡིན་བསམ། རྗེའུ་རིགས་ཡིན་སྙམ་པས་བསམ། བྲམ་ཟེ་ཡིན། དམངས་རིགས་ཡིན། གདོལ་བའམ་བཤན་པ་ཡིན། བཙན་པོ་ཕྱུག་པོ་ཡིན། དབུལ་པོའམ་སྤྲང་པོ་དམན་པ་ཡིན་སྙམ་པས་སྤྱད་ན་བསམ་པའི་རང་གཟུགས་ཀྱི་བུར་འགྱུར་རོ། །དེ་བཞིན་དུ་རྒྱལ་པོ་ལ་སྲས་སྤྲང་པོར་འབྱུང་བ། དགེ་བཤེས་ལ་སྲས་གདོལ་བའམ་སྤྲང་པོའམ་ཐུམ་པོར་འབྱུང་བས། ཕ་བྲམ་ཟེ་ལ་བུ་གདོལ་པར་འབྱུང་བ། ཕ་ཕྱུག་པོ་ལ་བུ་སྤྲང་པོར་འབྱུང་བ། ཕ་བཙན་པོ་ལ་བུ་ཁ་དམན་དུ་འབྱུང་བ། ཕ་དྲག་པོ་ལ་བུ་ངན་པར་འབྱུང་བ། ཕ་སྐྱ་བོ་ལ་བུ་ཆོས་བྱེད་དུ་འབྱུང་བ། ཕ་སྤྲང་པོ་ལ་བུ་གཙོ་བོར་འབྱུང་བ། ཕ་དམན་པ་ལ་བུ་རྒྱལ་པོ་ལ་སོགས་པར་འབྱུང་བའི་རྒྱུ་མཚན་དེ་ལྟར་འགྲེ་སྟེ་ཤེས་པར་བྱའོ། །དེ་ནི་སྲིད་པ་ལྟེ་བ་སྒྱུར་བ་སྟེ་བུ་མོའི་ལྟེ་བ་ནག་པོ། བུའི་ལྟེ་བ་དཀར་པོར་སྒྱུར་བ་ལ་བཏགས་པའོ། །ད་ནི་གཉིས་པ་མྱ་ངན་ལས་འདས་པའི་ལྟེ་བ་སྒྱུར་བ་ནི། ཟག་བཅས་ཟག་མེད་གང་བསྒྲུབ་ཀྱང༌། །ཞེས་པས་ཟག་པ་མེད་པའོ། །མཐོ་དམན་སྐྱོན་ཡོན་མ་ལུས་པ། །ཞེས་པ་ནི། ཟག་བཅས་ནི་མཐོ་དམན་ལ་སོགས་པ་མང་བའོ། །མཉམ་གསུམ་ལུས་ཀྱི་འཁྲུལ་འཁོར་ལ། །བརྟེན་ནས་དགའ་བཞི་སྐད་ཅིག་བཞི། །ཞེས་པས། དེ་ལ་ཐབས་དང་ཤེས་རབ་གཉིས་ལས་འདིར་ད་རེས་སྒྲུབ་པ་པོ་རྟེན་གྱི་གང་ཟག་དེ་བུ་སྐྱེད་པར་བྱེད་པའི་ཤེས་རབ་མ་འདྲ་བ་ཡིན་ལ། ཡི་དམ་གྱི་ལྷ་ཐབས་ཕ་དང་འདྲ་བ། དེ་ལ་དང་པོ་ལུགས་གཉིས་ལས་སྟེང་སྒོ་ལ་བརྟེན་པ་དང༌།

འོག་སྒོ་ལ་བརྟེན་པ་གཉིས་སོ། །འོག་སྒོ་ལ་བརྟེན་པ་ནི་དང་པོ་གསུམ་ཤེས་རབ་མ་ལ་བཅོམ་ལྡན་འདས་དགྱེས་མཛད་ཀྱི་རྗེས་སུ་འབྲངས་ནས་ལྔ་ལ། འཁོར་ལོ་སྡོམ་པའི་བཞེད་ཀྱིས་དྲུག་པོ་རྒྱས་པར་ཕྱེ་ན་སུམ་ཅུ་རྩ་དྲུག་ཏུ་ཡང་ཡོད་དེ། དེ་ཡང་དུས་འཁོར་བ་ལ་སོགས་པ་མང་ན་ཡང་ལྔའམ་དྲུག་ཏུ་འདུས་གསུངས། དེ་གང་ཡིན་ཡང་བིརྺ་པའི་གསུམ་དུ་བཞེད་ཀྱིས། སྐྱེས་སྟོབས་ཀྱི་ཡོན་ཏན་དང༌། སྦྱངས་པའི་ཡོན་ཏན་དང༌། རྒྱུད་ཡོངས་སུ་དག་པའི་ཡོན་ཏན་ནོ། །དེའི་དང་པོ་ནི་ལྷན་ཅིག་སྐྱེས་མ་ཡེ་ཤེས་ཀྱི་ཌཱ་ཀི་མའི་རིགས་དང༌། དེ་ནི་ཆོས་སྐུའོ། །ལོངས་སྐུ་སྔགས་༼ཞིང་༽སྐྱེས་ཀྱི་རིགས་དང༌། སྤྲུལ་སྐུ་༼སྔགས་༽ ཞིང་སྐྱེས་ལས་ཀྱི་རིགས་དང་གསུམ་ཡིན་གསུངས། དེ་ལ་ཡང་རིགས་ལྔའམ་དྲུག་ཏུ་འབྱུང་སྟེ། དང་པོ་གླང་ཆེན་གྱི་རིགས་ནི་ལུས་རུས་སུལ་རགས། ཤ་ཆེ་སྣ་བཤལ་རིང་ཁོང་ཡངས། ཕྱི་ཐག་རིང་བ་ལུས་ཤེད་ཅིག་འོང་ངོ༌། །དུང་ཅན་མའི་རིགས་ནི་ཤ་རྩི་དཀར་ལ་འཇམ་པ། རུས་པ་རགས་པ། སྐད་མདངས་ཆེ་ཞིང་རིང་བ། ལྟེ་བའི་འོག་ནང་དུང་གཡས་སུ་འཁྱིལ་བའི་རི་མོ་ཡོད་པའོ། །བུ་མོ་རི་དྭགས་ཅན་མ་ནི་རི་དྭགས་ཀྱི་སྟོད་དེ་སྟོད་ཤ་རྒྱས་པ། རི་དྭགས་ཀྱི་སྨད་དེ་སྨད་ཤ་ཟླུམ་པ། རི་དྭགས་ཀྱི་སྐེད་པ་ལྟར་ཕྲ་བ། མིག་རི་དྭགས་ཀྱི་མིག་མཐོང་བ་ལྟར་སྐྱེས་པ་མཐོང་བའི་དུས་སུ་ཧ་རེ་བཙུམ་མི་ཤེས་པ། ཁ་ནས་རི་དྭགས་ལྟེ་བའི་དྲི་བྲོ་བའོ། །བུ་མོ་བ་གླང་ཅན་མ་ནི། མིག་ཡངས་པ། སྣ་ཤལ་རིང་བ་ཁོང་ཡངས་པ་ཤ་ཆེ་བ་ལ་འཇམ་པ། སུག་པོ་ཐུང་ལ་ཤེས་པ་དལ་བ། ལུས་ལ་བུང་བའི་ཚོགས་ལྡང་བའོ། །བུ་མོ་སྣ་ཚོགས་ཅན་མ་ནི་དེ་དག་རེ་རེ་ནས་རེ་རེའི་ཡོན་ཏན་ཡོད་པའོ། །དེ་ཡང་མུ་གོང་གི་མཐའ་མཛེས་པའོ། །དྲུག་པ་པདྨ་ཅན་ནི་ངང་རྒྱུད་རིང་ཞིང་སྐད་སྙན་པ། ཤ་རྩི་དཀར་ཞིང་འཇམ་པ། ལག་པ་ནོར་བུའི་དབྱིབས་སུ་ཡོད་པ་སྨིན་འཁྱུག་རིང་ཞིང་སྐྲ་མཚམས་མཛེས་པ། ཡན་ལག་པདྨའི་སྣལ་མ་ལྟར་ཕྲ་ཞིང་རིང་ལ་འཇམ་པ།

ལག་མཐིལ་རྐང་མཐིལ་པདྨའི་རི་མོ་ཡོད་པ། ས་ལ་རི་མོ་པདྨ་རིས་སུ་འབྲི་བ། ཁའི་སྦུགས་དང་ཉེ་བའི་གནས་ནས་པདྨ་་དབང་མཆོག་གི་དྲི་བྲོ་བ། ཡུལ་རྟེན་དེ་རྣམས་གང་ཡིན་ཡང་གོང་དུ་ཆགས་པ་རྒྱས་པའི་ཟས་དང་གདམས་གྱིས་རྒྱས་པར་བྱས་ལ། དེ་ནི་སྦྱོར་བ་བྱ་སྟེ་དེ་ཡང་གནས་ཁང་མཚན་ཉིད་དང་ལྡན་པར། དབང་པོ་དངོས་མི་སྤྲད་དེ། དེ་ཡང་སྦྱངས་པའི་ཡོན་ཏན་

མཉམ་པ་ ནི་སྡེ་སྣོད་ཀྱི་ཐོས་བསམ་ ཀྱིས་ རྒྱུད་སྦྱངས་པ། བསླབ་པས་རྒྱུད་སྦྱངས་པ། དབང་གི་རྒྱུད་སྦྱངས་པ་དང་ལྡན་པའོ། །དེ་ཡང་མཉམ་གསུམ་ནི་ལུས་མཉམ་སྟེ། ལྷའི་སྐུ་ཡབ་ཀྱིས་སྒོམ་པའི་དུས་སུ་ཡུམ་ཀྱང་བསྒོམ་པའོ། །ངག་མཉམ་སྟེ་ཡབ་ཀྱིས་རྩ་སྔགས་ སྙིང་པོ་ ལ་སོགས་པ་བཟླས་པའི་དུས་སུ་ཡུམ་གྱིས་ཀྱང་བཟླ་བའོ། །འདོད་པ་མཉམ་སྟེ་མྱ་ངན་ལས་འདས་པ་ཐོབ་པར་འདོད་པ་མཉམ་པའོ། །དེ་ཡང་ཡབ་ཀྱིས་ཡུམ་གྱི་མཁའ་གསང་བྱིན་གྱིས་བརླབ་བོ། །དེ་ནས་ཕྱག་རྒྱ་མོའི་གོས་ཕུད་ལ་རོ་སྟོད་ལ་བལྟ། དེས་ཀྱང་བདེ་བ་མ་སྐྱེས་ན་རྐེད་པ་མན་ཆད། དེ་ནས་གཅེར་བུ་ཕུད་ལ་བྷ་ག་དང་དཀུ་གཡས་གཡོན་དུ་བལྟ་བ་ལ་སོགས་པས་ཐིག་ལེ་བྱང་ཆུབ་ཀྱི་སེམས་སྤྱི་བོ་ནས་མགྲིན་པར་ཕེབས་པས་དགའ་བའི་ཡེ་ཤེས། རྣམ་པ་སྣ་ཚོགས་པའི་སྐད་ཅིག་མ། དེ་ནས་དབང་པོ་ཁ་སྤྲད་པས་བདེ་བ་སྨིན་པས་རྣམ་པར་སྨིན་པའི་སྐད་ཅིག་མ། བྱང་ཆུབ་ཀྱི་སེམས་དེ་མགྲིན་པ་ནས་སྙིང་གར་ཕེབས་པས་མཆོག་དགའི་ཡེ་ཤེས་ཀྱི་དགའ་བའོ། །དེ་ནས་སྲུབ་པ་ལས། བྱང་ཆུབ་ཀྱི་སེམས་ལྟེ་བར་ཕེབས་པས་དགའ་བ་དབང་ཐོབ་པས་དགའ་བྲལ་གྱི་ཡེ་ཤེས་རྣམ་པར་ཉེད་པའི་སྐད་ཅིག་མའོ། །དེ་ནས་བྱང་ཆུབ་ཀྱི་སེམས་བསྲུབ་པའི་སྦྱོར་བ་གཉིས་ཤོར་གཉིས་ཉམས་ཀྱི་སྐབས་སུ་རིག་པ་བདེ་བ་སྟོང་པ་དབྱེར་མེད་པ། ལྷན་ཅིག་སྐྱེས་པའི་ཡེ་ཤེས་སྟོང་པ་ཉིད་ཀྱི་མཐའི་སྐད་ཅིག་མ་ཡང་ཟེར། རྣམ་རྟོག་གི་མཚན་ཉིད་སྣ་ཚོགས་དང་བྲལ་བའི་སྐད་ཅིག་མ་སྟེ། དེ་ལྟར་དགའ་བཞི་སྐད་ཅིག་བཞི་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་ངོས་བཟུང་བའོ། །བདེ་ཆེན་རྒྱལ་པོ་ཐབས་ཀྱིས་འགྲུབ། །ཅེས་པ། བདེ་བ་ལྷན་སྐྱེས་ཀྱི་ བདེ་བ་དེའི་ གོང་ནི་བདེ་བ་གཞན་མེད་པའོ། །དེ་ཐབས་མཁས་པའི་ལམ་གྱིས་འགྲུབ་ཅེས་པའོ། །དུས་ཀྱི་རྒྱལ་པོ་འཁྱུད་སྤྱད་ནི་སྲུབ་ཐབས་ལ་སོགས་པའོ། །བསམ་པའི་རྟེན་འབྲེལ་ནི། ནང་གི་བསམ་པའི་འགྲིག་ཚུལ་ལས་སྲས་པོ་དང་སྲས་མོ་ལ་སོགས་པ་གོང་དུ་ལྟེ་བསྒྱུར་དུ་བཤད་པ་བཞིན་ནོ། །དེ་ཡང་རྒྱལ་རིགས་རྗེ་རིགས་ལ་སོགས་པ་རྣམས་སོ། །དེ་ཡང་རྟེན་གྱི་གང་ཟག་རླུང་ལས་རྣམ་པར་རྒྱལ་བ་དང༌།

ཏིང་ངེ་འཛིན་ལ་རྩེ་གཅིག་ཏུ་བརྟན་པས་སོ། །རླུང་ལས་རྣམ་པར་མ་རྒྱལ་ན་ཁམས་བྱང་ཆུབ་ཀྱི་སེམས་ལ་དབང་མི་ཐོབ། བསམ་གཏན་ལ་མི་གནས་ན་མཐོང་ཆོས་ལ་སོགས་པའི་འབྲས་བུ་འབྱིན་མི་ནུས་པས་སོ། །ད་ནི་གཉིས་པ་སྟེང་སྒོ་ལ་བརྟེན་པའི་ཐབས་ནི་རྟེན་གྱི་གང་ཟག་ཉོན་མོངས་པ་སྐྱེ་བ་ལ་མཁས་པ་དང༌། ལམ་ཉམས་སུ་ལེན་པ་ལ་མཁས་པ་དང་གཉིས་ཡིན་ཏེ། དེ་ཡང་དང་པོར་སྐྱེ་བའི་དུས་སུ་མིག་ཕྱེ་བ་ལ་སྐྱེས་ན་མིག་མི་བཙུམ། བཙུམ་པ་ལ་སྐྱེས་ན་མིག་མི་དབྱེ་བ་སྟེ། སྐྱེས་པ་དེ་ཉིད་ལས་ལུས་མི་འགུལ་བར་ཉམས་སུ་བླང་ངོ༌། །དང་པོ་ལ་ལམ་དུ་བཏང༌། དེ་ནས་སེམས་བསྐྱེད་ རྒྱས་པར ། དེ་ནས་ཡི་དམ་གྱི་ལྷ་བསྒོམ་སྟེ། དེ་ཡང་ས་བོན་ལས་བསྐྱེད་པའམ། ཡང་ན་རྫུས་སྐྱེས་ཀྲོང་རྫོགས་སུ་བསྐྱེད། དེ་ཡང་དང་པོར་ཡབ་སྐྱེད། དེ་པདྨ་དང་ཉི་མའི་གདན་ལ་ལྷ་ཆེན་བཞི་པོས་ཁྲི་ཡི་སྟེང་དུ་སྐུ་མདོག་གསལ་བ་ཞལ་ཕྱག་གསལ་བ། རྒྱན་ཆ་གསལ་བ། ཕྱག་མཚན་གསལ་བ། བཞུགས་པ་དང་འགྱིང་སྟབས་གསལ་བའོ། །དེ་ནས་ཡུམ་ཡང་དེ་བཞིན་དུ་གསལ་གདབ་པའོ། །དེ་ནས་སྙོམས་པར་བཞུགས་པས་མཁའ་གསང་བྱིན་གྱིས་རླབས་ལ་ཞུགས་སོ། །སྐུ་གསུང་ཐུགས་བྱིན་གྱིས་རླབས། སྐྱེ་མཆེད་དྲུག་བྱིན་གྱིས་བརླབས་ལ་སེམས་དཔའ་སུམ་བརྩེགས་ལ་སོགས་པ་བསྒོམ། དེ་ཡང་སྙོམས་པར་ཞུགས་པས་བྱང་ཆུབ་ཀྱི་སེམས་སྤྱི་བོ་ནས་མགྲིན་པར་ཕེབས། དགའ་བའི་ཡེ་ཤེས་ཉམས་སུ་མྱོང༌། རྣམ་པ་སྣ་ཚོགས་པའི་སྐད་ཅིག་མ། བྱང་སེམས་སྙིང་གར་ཕེབས། མཆོག་དགའི་ཡེ་ཤེས་ཉམས་སུ་མྱོང༌། རྣམ་པར་སྨིན་པའི་སྐད་ཅིག་མ། བྱང་སེམས་ལྟེ་བར་ཕེབས། དགའ་བྲལ་གྱི་ཡེ་ཤེས་ཉམས་སུ་མྱོང༌། མཚན་ཉིད་སྣ་ཚོགས་པའི་སྐད་ཅིག་མའོ། །སྟོང་ཉིད་དུས་མཐའ་ཡང་ཟེར་རོ། །དེ་ནས་དབང་སྐུར་རྒྱས་གདབ་རྣམ་དག་བསྒོམ། བདུད་རྩི་མྱང་གསུངས། དེ་ནི་རྒྱས་པའོ། །བསྡུས་པ་ནི་ལྷ་སྐུ་ཡབ་ཡུམ་བསྒོམ། དེ་ནས་རྣམ་པ་གསལ་ང་རྒྱལ་བརྟན་རྣམ་དག་དྲན་ཏེ་གོང་བཞིན་ནོ། །དེ་ནས་བླ་མ་དམ་པ་སངས་རྒྱས་སྐུ་གསུམ་གྱི་བདག་ཉིད་དུ་ངེས་པའི་ཤེས་པ་བསྐྱེད་ནས་བསྒོམ་པའོ། །དེ་ནས་ཕྱག་རྒྱ་ཆེན་པོའི་ངང་ལ་ལྷན་གྱིས་ཇི་ལྟར་གནས་པ་བཞག་གོ། །དེ་ནས་གཅིག་ཏུ་དྲིལ།

བསྔོ་བ་བྱའོ། །དེ་ལྟར་སྒོམ་པ་ལས་རྣམ་པར་སྨིན་པའི་འབྲས་བུ། བྲལ་བའི་འབྲས་བུ། ཐོབ་པའི་འབྲས་བུ་དང་གསུམ་འབྱུང་ངོ༌། །དེ་ལ་ཆགས་ལམ་གྱི་ཐོབ་པའི་འབྲས་བུ་སྐུ་གསུམ་ལས། ལོངས་སྤྱོད་རྫོགས་པའི་སྐུས་ཁྱད་པར་དུ་བྱེད་པ་ཐོབ། བྲལ་འབྲས་ཉོན་མོངས་པ་གསུམ་ལས་ཆགས་པ་སྤངས་པའི་ཁྱད་པར། རྣམ་པར་སྨིན་པའི་འབྲས་བུ་ནི་རྟེན་འབྲེལ་ལུས་ལ་གནད་དུ་བསྣུན་པས་ཡོན་ཏན་མཆོག་དང་ཐུན་མོང་དངོས་གྲུབ་ཐོབ་བོ། །སྟེང་གི་གྲོལ་ལམ་ལ་གསུམ་སྟེ། རྣམ་པར་སྨིན་པའི་འབྲས་བུ་ནི་མཆོག་ཐུན་མོང་ལ་ཁྱད་མེད་ལ། ཐོབ་པའི་འབྲས་བུ་ཉོན་མོངས་པ་སྤངས་པའི་འགོག་པའི་བདེན་པ། ཆོས་ཀྱི་སྐུའི་གཟུགས་ཅན་ནོ། །བྲལ་འབྲས་ཉོན་མོངས་པ་དང་ཤེས་བྱ་མཐའ་དག་སྤངས་པའི་འབྲས་བུའོ། །གནས་སྐབས་ཀྱི་འབྲས་བུ་ནི། ལྷ་སྐུ་བསྐྱེད་པའི་དུས་སུ་གཉིད་དུ་སོང་ན་འཁོར་ཁམས་མི་བདེ་བ་དང༌། འདོད་ཆགས་ཀྱིས་འཁོར་མི་བཙུན་པ། ཞེ་སྡང་གི་འཁོར་འཁྲུགས་པ་ལ་དགའ་བ། ལྷ་གསལ་བ་ལ་ འབད་ རྩོལ་བ་མི་བྱེད་ན་ བླ་མ་ འཁོར་དུང་སེམས་ བརྩེ་སེམས་ ཆུང་བ། བློ་གྱོང་བ། ལྷ་མི་གསལ་ཡང་རྩོལ་བས་བསྒོམ་ན་འཁོར་ཆུང་ ཡང་ བྱམས་ཡང་དུང་སེམས་ཆེ་ཆོས་ལ་བློ་འགྲོ་བ། ཡུམ་གསལ་བས་གྲོགས་པོར་རྩི་བ། ཡུམ་མི་གསལ་བས་གྲོགས་པོར་སྡང་བ་དེའི་སྟེང་ལ་ཡབ་གསལ་ན་གྲོགས་པོ་ཐམས་ཅད་འཁོར་དུ་ཆོད་པ། དེའི་སྟེང་ལ་ཡབ་མི་གསལ་ན་གྲོགས་བྱམས་ཀྱང་དབང་དུ་མི་འདུ་བ། དེ་བཞིན་དུ་ཐོས་བསམ་གྱིས་བསམ་པས་བར་ཆོད་ན་འཁོར་ཐོས་བསམ་པ་ནས་འོང་བ། རྒས་པའི་བསམ་པས་འཁོར་རྒས་པོ། གཞོན་པའི་བསམ་པས་འཁོར་གཞོན་པ། བཀྲེས་སྐོམ་གྱི་བསམ་པས་འཁོར་དབུལ་པོ། དམན་པའི་བསམ་པས་འཁོར་ངན་པ། ན་ཚས་བར་ཆད་ན་ནད་པའམ་གཅོང་ཅན། དེ་བཞིན་དུ་རྒྱལ་རིགས་ལ་སོགས་པའམ། དགེ་བཤེས་ལ་སོགས་པའམ། གཙོ་བོ་ལ་སོགས་པ་ཐམས་ཅད་དེས་འགྲེ་ནས་ཤེས་པར་བྱའོ། །ང་རྒྱལ་བརྟན་པའི་དུས་སུ་གཉིད་ན་འཁོར་སྲོག་དང་འདྲ་བ་ཁམས་མི་བདེ་བ་ལ་སོགས་པ།

དེས་འགྲེ་བར་་ཆགས་པས་བར་ཆད་ན་འཁོར་སྲོག་དང་འདྲ་སྟེ། བླ་མ་མི་ཚོལ་སྡེ་བབས་ནས་འགྲོ་བའམ་ཡང་ན་བན་བཙུན། ཡང་ན་འཁོར་སྒོམ་མའམ། རྣལ་འབྱོར་པ་རང་འདྲ་བ་འོང༌། ཞེ་སྡང་གི་བར་ཆད་ན་ཡང་འཁོར་བླ་མ་གཞན་མི་འཚོལ་ཏེ་འཁྲུགས་པའི་སར་འབབ་པའམ་ཐུ་བའམ་དེ་བཞིན་དུ་འབྱུང་ངོ༌། །ང་རྒྱལ་མི་བརྟན་ན་འཁོར་བཟང་རུང་ངན་རུང་དབང་དུ་མི་འདུ་བའོ། །རྣམ་དག་གསལ་བའི་དུས་ལ་གཉིད་ན་འཁོར་ལ་ཤོ་རེ་འབྱུང་སྟེ་སྤྱན་ཞར་འཐེང་པོ་སྒུར་པོར་ཧྲུལ་བ་གོས་མེད་པ་ཉེས་པའི་སྐྱོན་འབྱུང་ངོ༌། །ལྷའི་རྣམ་དག་བབས་ཤེས་ན་འཁོར་དགེ་བཤེས་ལ་སོགས་པ་འབྱུང་ངོ༌། །བབས་ལ་མཁས་པ་ནི་ལྷ་སྐུ་ཆེ་ཡང་རུང་ཆུང་ཡང་རུང་སྟེ་ཆོས་སྐུ་སྐྱེ་བ་མེད་པའི་བདག་ཉིད་ཡིན་ལ། རྣམ་པ་ཞལ་སྦྱོར་དུ་གནས་པས་ལོངས་སྐུ། བྱང་ཆུབ་ཀྱི་སེམས་ཀྱིས་ཁྱད་པར་དུ་བྱས་པས་སྤྲུལ་པའི་སྐུའི་བདག་ཉིད། དེ་གསུམ་དབྱེར་མེད་པས་ངོ་བོ་ཉིད་ཀྱི་སྐུ་ཡི་བདག་ཉིད་དུ་ཤེས་པའོ། །དེ་བཞིན་དུ་བླ་མ་དམ་པ་སྒོམ་པའི་དུས་སུ་ཡང་བསམ་པའི་བར་ཆད་དེས་གོང་མ་བཞིན་དུ་འགྲེ་ལ་མྱོང་རིགས་ཤེས་པར་བྱའོ། །འདིར་ཉལ་བའི་དུས་སུ་གཡས་ངོས་འོག་ཏུ་ཞུགས་པས་རྩ་གཡས་རོ་མ་སྐྱེས་པའི་རྩ་མནན་ལ་གཡོན་རྐྱང་མ་ཤེས་རབ་དབུ་མའི་རྩ་གློད་ལ་སྐྱེད་དོ། །དེ་ཡང་དགའ་བ་ཡས་བབས་པའི་དུས་སུ་མགྲིན་པ་སྙིང་ག་ལྟེ་བ་གསུམ་ལས། ལས་སྐྱེས་ཀྱི་ཌཱ་ཀི་མ་ཡིན་ལ། གསང་གནས་སམ་ལྟེ་བར་ལྷན་ཅིག་སྐྱེས་པའི་དུས་སུ་ཡེ་ཤེས་ཀྱི་ཌཱ་ཀི་མ་ཡིན་གསུངས། དེ་ལྟར་ཡང་བརྟག་གཉིས་ལས། དང་པོ་དགའ་བ་ཙམ་ཉིད་དེ། །གཉིས་པ་དགའ་བ་འགྲོ་བའི་གཟུགས། །གསུམ་པ་ལྷན་ཅིག་སྐྱེས་པ་ཉིད། །བཞི་པ་ལྷན་སྐྱེས་ཡེ་ཤེས་སོ། །ཞེས་གསུངས་སོ། །ད་ནི་དེ་ལྟར་གོང་དུ་བཤད་པ་དེ་སྣང་བ་རང་གི་སེམས་ཡིན་ནམ་མ་ཡིན་ཏེ། སེམས་ཀྱི་ནང་དུ་བསམ་པ་ལས་ཕྱི་རོལ་ཏུ་འགྲུབ་པའམ་མི་འགྲུབ་ན་འགྲུབ་སྟེ། དེ་ཡང་བསམ་པའི་རང་གཟུགས་སུ་འགྲུབ་སྟེ།

དེ་ཡང་ཕྱི་ནང་གསང་གསུམ་རྟེན་འབྲེལ་གཅིག་ཅེས་པ་དང༌། ཕྱི་རོལ་ཇི་བཞིན་ནང་དེ་བཞིན། །ཞེས་པ་དང༌། ཆོས་རྣམས་ཀུན་གྱི་སྔོན་དུ་ཡིད་འགྲོ་ཡིད་གཙོ་ཞེས་པ་དང༌། ཅི་འདྲ་བ་ཡི་ལས་བྱས་པས། །དེ་འདྲ་བ་ཡི་འབྲས་བུ་སྨིན། །ཞེས་པས་སོ། །དེའི་གོ་བ་ནི་དེད་དཔོན་གྱི་བུ་མོའི་ལོ་རྒྱུས་བཞིན་དང༌། དགེ་བཤེས་ངད་ཕུ་བས་ལྷོ་བྲག་ཏུ་བཞུགས་དུས་སུ་བཀྲེས་ཕོངས་ཀྱི་ལོ་རྒྱུས་དང༌། ང་རྒྱལ་བའི་རྒྱུ་འབྲས་ལ་སོགས་པ་དང་འོན་གྱི་འཛིང་རིའི་དགེ་བཤེས་གསར་མའི་བུ་དགེ་སློང་ངང་དེས་གོ་བ་རྙེད་གསུངས་སོ། །དེ་རྣམས་ཀྱི་རྒྱུ་མཚན་ནི་རླུང་སེམས་ཀྱིས་ལུས་བྱིན་གྱིས་བརླབས། ལུས་ཀྱིས་སྣང་བ་བྱིན་གྱིས་བརླབས་པའོ། །དེ་ཡང་སེམས་ཀྱང་ལས་ཀྱི་རྒྱུ་འམ་འཕྲོ་འམ་བྱིན་གྱིས་རླབས་པའོ། །དེ་ལྟར་རིགས་ཀྱི་བྱེད་པ་མ་ནོར་བས་རིགས་བསྒྲུབ་པས་རིགས་ཤེས་པར་རྭ་ཟིང་ངེ་རྨིག་པ་ཤ་རེ་མ་འདེབས་པར་འབྱུང་བའི་རྒྱུ་མཚན་དེ་ལྟར་ཡིན་གསུངས་སོ། །འདྲ་མིན་ཡུལ་རྐྱེན་དག་ལས་སྐྱེས། །ཞེས་པས་བུ་ཕ་མི་འདྲ་བ། བུ་མོ་མ་མི་འདྲ་བ་རིགས་འཆོལ་བ་སྟེ། རྐྱེན་ནམ་ཡུལ་གཞན་དབང་དུ་སོང་བའོ། །རྗེ་ལྷོ་བྲག་པའི་ཞལ་སྔ་ནས། སྲིད་པ་ལྟེ་བསྒྱུར་གྱི་གདམས་ངག་དེ། །འཁོར་བ་རྒྱུན་གཅོད་འདི་ང་རེ་བྲོད། །ཅེས་གསུངས་པ་ནི། བུ་མོ་དང་འདྲ་བའི་བུ་ཕའི་རིགས་མི་འཛིན་པ་དང༌། བུ་སློབ་མ་དང་འདྲ་བའི་མཚན་ཉིད་པ་རྗེ་བཙུན་ཆེན་པོ་མི་ལ་ལྟ་བུའོ། །དེ་ཡང་ཅི་གསུང་བཀའ་བཞིན་བྱེད་པ་དེ། །མི་ལ་རྡོ་རྗེ་རྒྱལ་མཚན་ཡིན། །གདམས་ངག་སྟེར་བ་དེ་ཙུག་ལགས། །ཞེས་གསུངས་པས་རིགས་འཛིན་ཕ་ཡི་བུ་དགོས་ཞེས་སོ། །རིན་ཆེན་བླ་མའི་ཞལ་སྔ་ནས། བན་དྷེ་བཟང་ན་སྐྱེས་བུ་སྟེ། །དེ་ཡང་རབ་ཏུ་བྱུང་བ་ཡིན། །དེ་མིན་སྲས་མོར་འགྱུར་རོ་གསུངས། །ཞེས་པ་ནི། བན་དྷེ་བཟང་པོར་བུ་རབ་ཏུ་འབྱུང་བས་འོང་ཞིང་དེ་ཡང་སློབ་མ་བཟང་པོས་འབྱུང་བའོ། །བན་དྷེ་ངན་པ་བུ་བུ་མོར་འགྲོ་བ་སྟེ་དེ་ཡང་སློབ་མ་ངན་པར་འབྱུང་ངོ༌། །བླ་མའི་བསམ་པའི་རང་གཟུགས་ཀྱི་བུ་སློབ་མ་ཡིན་པའི་ཕྱིར་རོ། །ས་བདག་རྒྱལ་པོ་དག་དང་ནི། །ལོངས་སྤྱོད་བསོད་ནམས་ཤེས་རབ་ཅན། །གཞོན་དང་བཙུན་པོ་མཁས་པ་དང༌། །ལང་ཚོས་རྒྱན་པ་འདི་རྣམས་ནི། །རྩ་ཡི་གནད་ཀྱིས་གློད་ལ་བཏང༌། །ཞེས་པ་ནི།

བསམ་པ་ས་བདག་རྒྱལ་པོའི་བསམ་པས་སློབ་བུ་ས་བདག་རྒྱལ་པོར་འོང་བ་དང༌། དེ་བཞིན་དུ་ལོངས་སྤྱོད་ཅན་ཤེས་རབ་ཅན་བསོད་ནམས་ཅན་གཞོན་པ་བཙུན་པོ་མཁས་པ་ལང་ཚོས་བརྒྱན་པ་འདི་རྣམས་བསམ་པའི་རང་གཟུགས་སུ་འབྱུང་བས། འཁོར་སློབ་དེ་བཞིན་དུ་འོང་བའོ། །དེ་ཡང་རྒྱ་དང་རྒྱའི་འབུར་ཚུལ་ལམ་སྐོས་ཕོར་དང་འབི་འབིའི་ རི་མོའི ་ཚུལ་དུ། བླ་མའི་རིགས་དང་བསམ་པ་དང༌། འཕྲིན་ལས་དང་ཡོན་ཏན་དང་མཐར་ཐུག་འབྲས་བུའི་ཡོན་ཏན་ཚུན་ཆད། སློབ་མ་ལ་རིགས་དང་ངོ་བོ་དང་ཡོན་ཏན་ཕྲིན་ལས་ལ་སོགས་པ་རྣམས་སློབ་མ་དེ་ལ་རྒྱ་དང་རྒྱའི་འབུར་རམ་རི་མོར་འབྱུང་བས། དེས་མཚོན་ནས་རིགས་གང་དུ་སངས་རྒྱས་པ་ཚུན་ཆད་ཤེས་པར་ཤེས་བྱའི་གཤིས་ལ་འབྱུང་བའོ། །རྩ་ཡི་གནད་ཀྱིས་གློད་ལ་བཏང༌། །ཞེས་པ་ནི་བསམ་པའི་ རང་གཟུགས་ དེ་ལྟ་བུ་བཏང་ཞེས་པའོ། །དེ་ཡང་བསམ་པ་ནི་སེམས་ཡིན་ལ་སེམས་ ཀྱི་རྟ་རླུང་ཡིན་པས་སེམས་ རླུང་ལ་བཞོན་ནས། རླུང་དེ་རྩའི་ནང་དུ་རྒྱུ་བས་ དེ་ཕྱིར་ རྩ་དེ་གློད་པའོ་ ཞེས ། །དམན་དང་ངན་དང་བསོད་ཟད་རྩ། །ཕོ་ང་རྒྱལ་ཅན་གྱི་རྟིང་གིས་བསྡམས། །རིགས་མཐུན་ཆེ་ཐབས་བཟང་ཐབས་ཅན། །ཐབས་ལྡན་སེང་གེ་རྒྱལ་པོ་གློད། །ཅེས་པ་ནི། དམན་པ་ནི་བློ་དམན་པའོ། །ངན་པ་ནི་ལས་ངན་པའི་བསམ་པ་ཅན་དྲོ་བཤན་ནམ་རྒྱལ་པོ་དཔེ་དཀར་ལ་སོགས་པའོ། །དེའི་བསམ་པ་སྒྱུར་ནས་ཕོ་ང་རྒྱལ་ཆེ་བ་སྙིང་རུས་ཆེ་བའི་རྟིང་གི་ གནས་ལུགས་གོ་བ་ བསམ་པའི་རྩ་དེ་སྡོམས་ ཞེས་ པའོ། །རིགས་མཐུན་ནི་བླ་མ་དགེ་སློང་ལ་སློབ་མ་དགེ་སློང་མང་པོས་བསྐོར། ཆོས་རྗེ་སྒམ་པོ་པ་ལ། དགེ་བཤེས་ཕག་མོ་གྲུ་པ་ལ་སོགས་པས་བསྐོར་བ། རྗེ་ཕག་མོ་གྲུ་པ་ལ། མགོན་པོ་འབྲི་གུང་པ་ལ་སོགས་པས་བསྐོར་བའོ། །རིགས་མཐུན་པས་བླ་མ་རྣལ་འབྱོར་པ་ལ་འཁོར་རྣལ་འབྱོར་པས་བསྐོར་བ་བདུད་རྩི་ཞིག་པོ་ལྟ་བུ། བླ་མ་སྔགས་པ་ལ་འཁོར་སྔགས་པས་བསྐོར་བ། བླ་མ་སྒོམ་མ་ལ་འཁོར་སྒོམ་མས་བསྐོར་བའོ། །རིགས་འཆོལ་བ་ནི་བླ་མ་དགེ་སློང་ལ་འཁོར་དགེ་སློང་དགེ་བསྙེན་ཏེ་ཇོ་བོ་རྗེ་དང་དགེ་བཤེས་སྟོན་པ་ལྟ་བུ།

བླ་མ་དགེ་བསྙེན་ལ་འཁོར་དགེ་སློང་སྟེ་དགེ་བཤེས་སྟོན་པ་ལ་སློབ་མ་སྐུ་མཆེད་གསུམ་མམ། རྗེ་བཙུན་ཆེན་པོ་ལ་དགེ་སློང་ཟླ་མཛེས་ལ་སོགས་པའོ། །ཆེ་ཐབས་བཟང་ཐབས་ཅན་ཞེས་པ་ནི། །རིན་པོ་ཆེའི་ཞལ་ནས། ང་ལ་མི་ཆེན་མང་པོ་ཡོད། །ཆོས་དང་མཐུན་ན་ཆེན་པོ་ཡིན། །ཞེས་པས། ཆོས་ཐོས་པ་བསམ་པ་སྒོམ་པ་རིན་པོ་ཆེ་ཚུལ་བཞིན་དུ་བྱས་ན་མི་ཆེན་པོ་ཡིན། འཁོར་བའི་རྟོག་པས་མི་བསྐྱོད་ན་མི་ཆེན་པོ་ཡིན་ནོ། །བཟང་ཐབས་ནི་གོང་མའི་ཕྱི་རྗེས་སྙོག་ཅིང་བླ་མའི་སྐུ་གསུང་ཐུགས་ཀྱི་རྣམ་པར་ཐར་པ་དག་ལ་སློབ། རི་ཁྲོད་དང་ནགས་ཁྲོད་དུ་འཇིག་རྟེན་གྱི་ཆོས་བརྒྱད་སྤངས་ནས། གཅིག་པུ་གཉིས་སུ་སྒྲུབ་པ་ཉམས་སུ་ལེན་པ་ནི་བཟང་ཐབས་སོ། །ཐབས་ལྡན་སེང་གེའི་རྒྱལ་པོ་གློད། །ཅེས་པ་ནི། ཐབས་ལྡན་ནི་ཐབས་མཁས་པས་ཉམས་སུ་ལེན་ དེ་རྣམས་ པའོ། ། སེང་གེ་ནི་ རི་དྭགས་གཞན་སྐྲག་པ་བཞིན་དུ་མིའི་སེང་གེ་ ཀྱང་ ལྟ་བ་ངན་པའི་ཝ་ཚོགས་འབྱེར་ བར་བྱེད་པ་ བའོ། །རྒྱལ་པོ་ནི་ཉོན་མོངས་པ་རྣམ་རྟོག་གཞན་གྱིས་རྫི་བར་མི་ནུས་ པ་བཞིན་དུ་བསམ་པ་ངན་པས་རྫི་བར་མི་ནུས་པའོ ། །སེང་གེའི་རྒྱལ་པོ་ལྟ་བུའི་རྟེན་གྱི་གང་ཟག་དེས་བསམ་པའི་རྩ་དེ་ལྷོད་པོར་གློད་ཅེས་པའོ། །སྐུ་དྲིན་ཅན་གྱིས་བླ་མ། །ཞེས་པའི་བཤད་པ་སྐབས་འདིར་སྦྱར་རོ། །དེ་ལྟར་ཀུན་གཞིའི་སེམས་དེས། སེམས་ལས་གྲུབ་པའི་ལུས་བྱིན་གྱིས་རླབས། ལུས་སེམས་གཉིས་ཀྱི་བསམ་པ་རྫོགས་པ་དེས་སྣང་བ་ཕྱི་རོལ་ཏུ་ཤར་བ་བྱིན་གྱིས་རླབས་པ་ལས་རྒྱ་དང་རྒྱའི་འབུར་དེ་པར་བཏབ་པ་བཞིན་དུ་འཆར་ཏེ་རྒྱུ་བསམ་པའི་རང་གཟུགས་སྤྲ་བཟོ་ལ་གཟབ་པས། འབྲས་བུ་སྐུ་གཟུགས་སྐྱོན་མེད་ཀྱི་ལུགས་སུ་འབྱུང་བའོ། །སྡུག་དང་སྐྱོན་ཅན་ཕོངས་པ་དང༌། །མཛེ་ཅན་གཅོང་ཅན་བློ་དམན་རྩ། །མི་འདོད་བློ་ཡི་མདུད་པས་བསྡམས། །ཞེས་པ་ནི། སྡུག་པ་ནི་ང་རེ་སྡུག་སྙམ་པའི་བསམ་པ་དང༌། ང་རེ་ཕོངས་སྙམ་པ་དང་ང་ལ་འདྲེས་གནོད་སྙམ་པའི་བསམ་པ་དང༌།

བློ་དམན་ནི་ཤེས་རབ་ཆུང་སྙམ་པའི་བསམ་པ་དང༌། སློབ་དཔོན་ལ་སྐྱེས་ན་སྡུག་བསྔལ་གྱིས་གཟིར་བའི་སློབ་མ་དང༌། བསམ་པའི་རྟེན་འབྲེལ་གྱིས་འབྱུང་བ་སྟེ། དེ་ལྟར་ཡང་རྗེ་ཕག་མོ་གྲུ་པའི་ཞལ་ནས། ཁོ་བོ་རྟེན་འབྲེལ་ལས་གྲུབ་པའི་སྐུ་ཡིན་གསུངས་སྐད། དེའི་དོན་ནི་ཀུན་གཞིའི་སེམས་ཀྱི་ལས་ལས་སྐྱེད་པའི་བསམ་པས་ནང་གི་རྟེན་བྱས། རྟེན་དེ་ལས་གྲུབ་པའི་འབྲས་བུ་སྣང་བ་ལ་སྣང་སྲིད་འཁོར་འདས་སྲིད་ཚད་དུ་བྱུང་སྟེ། དེ་ཡང་འཁོར་བའི་རྒྱུ་དང་མྱ་ངན་ལས་འདས་པ

འི་རྒྱུ་ གཉིས་ཀ་ཐུན་མོང་དུ་ཀུན་གཞི་ལས་ གཅིག་པོ་ འབྱུང་སྟེ། ཀུན་གཞི་ལ་འཁོར་བ་སྐྱེད་བྱེད་ཀྱི་ས་བོན་རྩ་ཡིག་བྱང་ཆུབ་ཀྱི་སེམས་དང་མྱ་ངན་ལས་འདས་པ་སྐྱེད་བྱེད་ཀྱི་ས་བོན་རྩ་ཡིག་བྱང་ཆུབ་སེམས་གཉིས་ལ་ཉོན་མོངས་པའི་བག་ཆགས་ཀྱི་ས་བོན་གནས་པ་དེ། རྐྱེན་བྱེད་པ་ལས་ཀྱི་རླུང་གི་བསྐུལ་བས་འབྲས་བུ་ཁམས་གསུམ་གྱི་སེམས་ཅན་དང༌། སངས་རྒྱས་སྐུ་གསུམ་གྱི་བདག་ཉིད་གཉིས་རྒྱུ་ཤེས་པས་འབྲས་བུའི་དུས་སུ། སངས་རྒྱས་ཀྱི་རིགས་དང་འཕྲིན་ལས་ཡོན་ཏན་རྒྱས་གདབ་རིགས་ཀྱི་བདག་པོས་བརྒྱན་པ་མན་ཆད་ཀྱི་ཤེས་པའོ། །ཁམས་གསུམ་སེམས་ཅན་གྱི་རྒྱུ་ངོ་བོ་མཚན་ཉིད་འབྲས་བུ་བཞི་ཀ་ཤེས་པས་ཇི་སྙེད་པ་ ཡེ་ཤེས་ དང་ཇི་ལྟ་བར་མཁྱེན་པའི་ ཡེ་ཤེས་ཀྱིས་ སངས་རྒྱས་སོ། །དེ་བཞིན་དུ་སློབ་དཔོན་གྱི་བསམ་པ་སྔོན་དུ་སོང་བ་ལས་འབྲས་བུ་སློབ་མར་སྨིན་པའི་དུས་སུ་འབྱུང་བས། སྡུག་པ་ལ་སོགས་པ་ཕོངས་པ་དང་དབུལ་པོའི་སློབ་མ་དང་འདྲེ་གདོན་ཅན་དང་གཅོང་ཅན་དང་ཤེས་རབ་ཆུང་བ་འབྱུང་བས། དེ་རྣམས་མི་འདོད་པས་བསམ་པ་ངན་པའི་སེམས་ཀྱིས་རྩ་ངན་པ་བསྡམ་ཞེས་པའོ། །སློབ་དཔོན་དག་གིས་གློད་བྱ་སྟེ། །དེ་ཡང་བཅིངས་ན་ཤིན་ཏུ་ལེགས། །ཞེས་པ་ནི། སློབ་དཔོན་ནི་རང་གི་བསམ་པ་ལ་བདག་ལ་སློབ་དཔོན་དུ་གྱུར་ན་ཆེ་ཐབས་བཟང་ཐབས་བསྙེན་བཀུར་ལ་སོགས་པ་འོང་བའི་ཐབས་སམ་བྱུང་ན་དགའ་བའི་བསམ་པ་གཅིག་སྐྱེས་ན། དེ་འཕྲོ་ལ་བདག་གི་ཡིད་སྨོན་པ་འདི་དཀོན་མཆོག་ལ་ཞབས་ཏོག་བླ་མ་ལ་བསྙེན་བཀུར་བྱ། ལོང་སྤྲང་ལ་སྦྱིན་པ་བཏང་སྙམ་པའི་བསམ་པས་ཁ་ལོག་སེ་བསྒྱུར་ལ། སེམས་བསྐྱེད། ལྷ་བསྒོམ་ཅིག་ཤོས་ལ་ལྷན་གྱིས་བཞག་ལ་རྟོག་པ་གཞན་གྱིས་བར་མ་ཆོད་པར་ལྷར་བསྐྱེད་ལ་བསྔོ་བ་བྱའོ། །དེ་ནི་མདུད་རྒྱའམ་སྒོ་ལྕགས་བསྡམ་པའོ། །དེ་ཡང་བཅིངས་ན་ཤིན་ཏུ་ལེགས་ཞེས་པ་ནི། སྔར་ཡིད་སྨོན་པ་ནི་རྟོག་པ་ཡིན་ལ་དེ་ཡང་བཅུ་ཆོས་ཀྱིས་གནད་དུ་བསྣུན་པར་ནི་ངེས་པར་འགྲུབ་སྟེ་དབང་དུ་འགྱུར་བའོ། །རིན་ཆེན་བླ་མའི་སྐུ་དྲིན་གྱིས། །དད་གུས་བདག་གཞན་འགྲོ་ལྡོག་གནད། །གཅིག་ལ་གཅིག་རྟེན་མཚུངས་ལྡན་འགྲུབ། །ཅེས་པ་ནི།

རིན་ཆེན་བླ་མ་ནི་རྩ་བའི་བླ་མའོ། །དད་གུས་བདག་གཞན་འགྲོ་ལྡོག་གནད། །ཅེས་པ་ནི། བླ་མ་དགེ་བའི་བཤེས་གཉེན་གང་ཡིན་པ་དེ་ལ་དད་པ་དང་གུས་པའི་ངེས་ཤེས་སྐྱེས་པར་བྱ། དེས་མཛད་པའི་ཆོས་ལ་ཡང་དད་གུས་བྱ། དེ་ནས་རང་གི་བློ་ཚུར་ཧྲིལ་ལེར་བཀུག་ལ་ང་རང་གི་བླ་མ་འདིའི་ཆོས་ཀྱིས་ཆོག་སྙམ་པ་དང༌། དེ་ཡང་མ་སྒོམ་ན་ཅིས་ཀྱང་ཕན་པ་མེད་པས་སྒོམ་ལ་གྲུབ་ཐོབ་ནམ་མཁའ་དང་མཉམ་པ་ཞིག་བྱ་དགོས་སྙམ་པའི་འཕྲོ་ལ། ཡང་སེམས་བསྐྱེད་ལྷར་གསལ་གདབ། བཅུ་ཆོས་ལ་ཅིག་ཤོས་ལ་ཧྲིལ་ལེར་བསྒྲིལ་བས་རྟོག་པ་བར་མ་ཆོད་པ་ལ་ལྷར་བསྐྱེད་ལ་བསྔོ་བ་བྱའོ། །དེ་ལྟར་བསྒོམས་པས་རྟགས་འོང༌། དེ་རང་གི་སློབ་མ་རབ་ལ་སྲོག་དང་འདྲ་བ་གཅིག་སློབ་དཔོན་ ང་ གྲ་པ་གཞན་དུ་འགྲོ་ཟེར་བ་འོང་སྟེ། དེའི་དུས་སུ་དེའི་རྟགས་སུ་ཤེས་པས་རང་གི་འཁོར་དེ་བླ་མ་ལ་དབུལ། དཀོན་མཆོག་ཕུལ་ལ་གནད་དུ་ཅིག་ཤོས་བཏང་བས་ཕ་གིའི་དམིགས་ཡུལ་དེའི་སྲོག་གི་སྙིང་པོ་དེ་བསྙེན་བཀུར་དང་བཅས་ནས་འོང་སྟེ། སློབ་དཔོན་དེས་བཤོལ་བ་མི་ཐུབ་ཞབས་ལ་གཏུགས་སུ་འོང་ངོ༌། །བྱུང་དུས་སུ་ཁོང་དང་བསྙེན་བཀུར་བཅས་པ་དང་པོ་ཕུད་བླ་མ་དཀོན་མཆོག་ལ་འབུལ། དགེ་འདུན་བསྙེན་བཀུར་བྱ། ཁེངས་སེམས་སྤང༌། ཅིག་ཤོས་ལ་ཡང་ཧྲིལ་དྲིལ་བས་གྲ་པ་དེ་སྟོང་པར་བྱེད་དོ། །ཕྱིས་དེ་ལ་སློབ་དཔོན་རང་ལ་ཡང་འོང་སྟེ་ཏིང་ངེ་འཛིན་ལ་དབང་ཐོབ་པ་ཞིག་ནི་དགོས་གསུངས་སོ། བདུད་རྩི་སྨན་སྒྲུབ་ཀྱི་སྨན་རུལ་བའི་ལོ་རྒྱུས་གསུངས་སོ། གཅིག་ལ་གཅིག་བརྟེན་ནི་དད་གུས་ཕར་བྱས་པས་ཚུར་འདུས་པའོ། །མཚུངས་ལྡན་ནི་དེ་འདྲ་བྱ་བའི་དོན་གོ་བའོ། །དེ་གནད་གང་ལས་བྱུང་ན་བླ་མ་མཚན་ཉིད་དང་ལྡན་པ་ལས་འབྱུང་བས་དེ་འདྲ་བའི་རིན་པོ་ཆེ་རྗེ་བཙུན་སྲོག་གིས་བཟུང་ཞེས་པའོ། །ཐོས་བསམ་རྟགས་ཀྱི་རིགས་འཛིན་ལ། །ཞེས་པ་ནི། ཐོས་པ་བསམ་པ་སྔོན་ལ་ཡོད་ཀྱང༌། འཁོར་དང་ལོངས་སྤྱོད་ཀྱིས་དབེན་དང༌། །ཞེས་པས།

འཁོར་མེད་པ་ལོངས་སྤྱོད་དབུལ་བའི་རིགས་ཅན་ནི་རིགས་འཛིན་པ་དང༌། སངས་རྒྱས་གསུངས་པའི་བཀའ་རྣམས་ལ། །ཞེས་པའི་སྡེ་སྣོད་གསུམ་ལ་སོགས་པ་ཡིན་ལ། སློབ་དང་བསྲུང་བའི་བློ་གྲོས་ཅན། །ཞེས་པ། འདུལ་བའི་སྡེ་སྣོད་ཀྱི་ཚུལ་ཁྲིམས་བསྲུངས། མངོན་པའི་སྡེ་སྣོད་སྒོམ་ཞིང་རྟོགས་པར་བྱེད་པའོ། །རིགས་ལྡན་རང་སེམས་རྩ་རྣམས་བསྡམ། །ཞེས་པ་ནི། རིགས་ལྡན་ནི་ཕའི་རིགས་སོ། །རང་སེམས་ཀྱི་སྤང་བྱའི་རྩ་དེ་བསྡམ་ཞེས་པ་ནི། རང་སེམས་ཀྱི་སྤང་བྱའི་རྩ་དེ་བསྡམ་ཞེས་པའོ། །རང་རེ་ཐོས་བསམ་ལ་བློ་འཕྲོ་ན་དང་པོ་ཐོས་བསམ་བྱ་སྙམ་པའི་བསམ་པ་འདིས་སེམས་ཅན་ཐམས་ཅད་ཀྱི་བདེ་བ་དང་ལྡན་སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པར་གྱུར་ཅིག ལས་དང་ཉོན་མོངས་པ་ཤེས་བྱའི་སྒྲིབ་པ་བྱང་བར་གྱུར་ཅིག་སྙམ་དུ་སྙིང་ཐག་པ་ནས་བྱ། དུས་གསུམ་གྱི་སངས་རྒྱས་ཐམས་ཅད་ཀྱི་བསྟན་པ་དར་ཞིང་རྒྱས་པར་གྱུར་ཅིག རྩ་བ་དང་བརྒྱུད་པའི་བླ་མ་རྣམས་ཀྱིས་སྐུ་གསུང་ཐུགས་ཀྱི་དགོངས་པ་མཐའ་དག་ཡོངས་སུ་རྫོགས་པར་གྱུར་ཅིག་སྙམ་དུ་སྙིང་ཐག་པ་ནས་ལན་མང་དུ་བྱ། དེ་ཡང་ངག་དང་ལུས་ཀྱི་འཁྲུལ་འཁོར་དང་བཅས་པ་བྱས་ན་ཐོས་བསམ་པའི་སྟོན་པ་མི་ཕྱེད་ལ་མིར་མ་མགུ་ཆོས་བྱེད་ལ་ཆོས་སུ་མི་རྩི་བ་ཐམས་ཅད་ཁུག་རྒྱུ་བཞིན་ཁུག་ཧྲིལ་འབྱུང་སྟེ་ཐུགས་རྗེས་བཟུང་ལ་བསྐྱང་བར་བྱའོ། །དེ་བཞིན་དུ་སྔོན་ཡོད་པ་འཁོར་ལོངས་སྤྱོད་ཕོངས་པ་ཐམས་ཅད་ལ་གོང་དུ་རྩ་བསྡམ་པས་མ་ཐུབ་ན། བསམ་པའི་ས་བོན་གང་སྐྱེས་པའི་དུས་སུ་གོང་བཞིན་དུ་གནད་དུ་གཏོང༌། ལར་གྱི་བྱ་བའི་གཅིག་ཏུ་སོང་ན། མདོར་ཧྲིལ་གྱིས་དྲིལ་བས་ས་བོན་ཡུལ་རྟོགས་སྐྱེས་པའི་དུས་སུ་ངག་དང་ལུས་ཀྱི་ལས་སུ་ཕྱིར་མི་ཐོན་པའི་སྐབས་སུ་ལམ་དུ་བཏང་ནས་རིམ་པ་བཞིན་དུ་གནད་དུ་བཏང་བའོ། །དེ་ཡང་ འབྲས་བུ་ཐོབ་པའི་ཚུལ་ལུགས་གཉིས་ལ། གནས་སྐབས་ཀྱི་འབྲས་བུ་དང་མཐར་ཐུག་སྐུ་བཞི་ཐོབ་པ་གཉིས་ལས་འདིར།

ཕྱག་རྒྱ་ཆེན་པོ་མངོན་རྟོགས་སྤྲོས་བྲལ་རྒྱུད་ལ་སྐྱེས་པ་ཡན་ཆད་ཀྱི་སྤྱོད་ཡུལ་ལོ། །དེ་ཡང་རོ་གཅིག་རྒྱུད་ལ་སྐྱེས་ནས་ནམ་མཁའ་ལ་རྡོ་རྗེ་འཕངས་པ་དང་འདྲ་སྟེ། རྒྱུ་འབྲས་ལ་གནས་ས་མེད་པས་མྱུར་དུ་སྨིན་པའི་ཕྱིར་རོ། །དེ་ནི་དག་པའི་ས་གསུམ་གྱི་གནས་སྐབས་སོ། །བཅུ་གཅིག་པ་རྡོ་རྗེ་ལྟ་བུའི་སའི་གནས་སྐབས་སུ་རྡོ་ཕ་ཝང་ལོང་བུ་གྲུ་བཞི། རྨ་བྱའི་མཇུག སྒྲོ་སྟག་གི་རི་མོ། སྦུར་པའི་བསེ་དྲི། དུག་གི་འཆི་བ་སྨན་ལྟ་བུས་གསོ་བ་ལ་སོགས་པ་ཇི་ལྟར་མ་ནོར་བ་ཇི་སྙེད་གཅིག་མཁྱེན་པའོ། །དེ་རྣམས་གདོད་ནས་རང་བཞིན་དག་པར་མཁྱེན་པས་ཇི་ལྟ་བའོ། །དུས་དེར་ནམ་མཁའ་ལྟ་བུའི་རྒྱུ་འབྲས་ལ་མངའ་བརྙེས་པའི་དུས་ཡིན་གསུང༌། དག་པའི་ས་གསུམ་ལ་སྒྱུ་མ་ལྟ་བུའི་རྒྱུ་འབྲས་ཡིན་ལ། སོ་སོའི་སྐྱེ་བོའི་དུས་ན་ཨ་འཐས་ཀྱི་རྒྱུ་འབྲས་ཡིན་གསུངས་པས། དངོས་པོའི་རྟོག་པ་འགག་པས་རྒྱུ་འབྲས་གནས་སྐབས་སུ་འཆར་དུ་མི་བཏུབ། ཤར་ཡང་མི་ཤེས་པའི་དུས་ཡིན་ནོ། །ཡང་ཅིག་སྐྱར་ཏེ་ཞུས་པ་ལས། །ཞེས་པ་ནི། རྗེ་བཙུན་ཏིལླི་པ་ཉིད་ལ་ཅི་ཞུས་ན་འདི་ཡིན་ཏེ། རྡོ་རྗེ་འཆང་ནས་ད་ལྟའི་བར། །ངོ་མཚར་ཅན་གྱི་ཆིག་བརྒྱུད་འདི། །རྒྱུན་མི་ཆད་དུ་འབྱོན་པའི་ཐབས། །ཇི་ལྟར་བྱས་ན་འོང་བ་ལགས། །ཞུས་པས། རིན་ཆེན་རྗེ་ཡི་ཞལ་སྔ་ནས། །སྟོང་པ་ཉིད་དང་སྙིང་རྗེ་འདི། །གནད་ལྔ་ལྡན་དག་གིས་ཉམས་བླངས་པས། །སྟོང་ཉིད་སྙིང་རྗེ་མངོན་དུ་འགྱུར། །དེ་ཡིན་དེ་ལྟར་ཉམས་སུ་ལོངས། །ཞེས་གསུངས་སོ། །གསང་སྔགས་ཐབས་ཀྱིས་མན་ངག་དང༌། །ཞེས་པ་ལ་སོགས་པ་རང་གི་གོ་བར་ཟད་དོ། །ཉམས་ལེན་བྱས་ན་འབྲས་བུ་འབྱུང་བྱ་བའི་དོན་ནོ། །ལྷག་ཆད་ནོར་གསུམ་ནི་བཟོད་གསོལ་ལོ། །སྐུ་གསུམ་མ་ལ་སོགས་པ་ནི་མངོན་འགྱུར་ནི་བསྔོ་བའོ། །ལས་ཅན་རྣམས་དང་དཔེ་འདི་འཕྲད་པར་ཤོག་ནི་སྨོན་ལམ་མོ། །རྫོགས་སོ་ནི་བརྗོད་བྱ་རྗོད་བྱེད་གཉིས་ཀ་མ་ལུས་པའི་དོན་ནོ། །ཟིན་བྲིས་བྲིས་པའི་བླ་མ་ཌཱ་ཀི་བཟོད་པར་མཛོད།

ཇི་ལྟར་གང་ཞིག་རྣམ་དག་དྲི་མེད་བདུད་རྩིའི་ཆུ་རྒྱུན་གྱི། །ཀུན་གཞིའི་དྲི་བཅས་དག་རྐྱེན་ལས་ནི་རྒྱུ་དུས་འབྲས་བུར་མཁྱེན། །རང་གཞན་གདོད་ནས་དག་པའི་མཁའ་ལྟར་མ་འདྲེས་ཡོངས་རྫོགས་པའི། །འཇའ་ཚོན་ལྟར་སྣང་སོ་སོར་གཙོ་ཆེན་ཁྱོད་ལ་བསྟོད། །གང་ཞིག་ཐུགས་ལས་འཁྲུངས་ཤིང་རིགས་མཐུན་མཛད་པའི་རྣམ་འཕྲུལ་གཅིག །སྙིགས་མའི་དུས་སུ་རྒྱལ་སྲས་ཁྱེད་ནི་འགྲོ་ལ་ཕན་བཞེད་ནས། །དཀའ་སྤྱད་སྨོན་ལམ་འབྲེལ་བས་བརྩེ་ཆེན་ཁྱོད་ཀྱི་ཐུགས་དགོངས་ནི། །མ་ནོར་ཤེས་བྱའི་སྤྱན་འབྱེད་གསལ་བྱེད་སྒྲོན་མ་ཁྱེད་བཏུད་ནས། །འཁོར་བའི་རྒྱ་མཚོ་ལྟ་བུ་མཐའ་མེད་འཇིག་རྟེན་ཁམས་འདི་ན། །ནོར་བུ་རིན་ཆེན་ལྟ་བུའི་གདམས་པ་རྣམ་རིག་ཕོངས་པ་ལ། །དགོས་འདོད་འབྱུང་བ་འདི་ནི་ཞུ་བན་བདག་ལ་ཉེ་བར་འཁོར། །འབྲི་གུང་པའི་རྒྱ་རྒྱ། རྫོགས་སོ།། །། ༨༥༢༽ ༄། །རླུང་གཅིག་ལ་བརྟེན་ནས་རིགས་རྒྱུད་སྤེལ་བའི་རྣམ་བཤད་ཉི་མའི་འོད་ཟེར།། རྗེ་ནཱ་རོ་པ་ཆེན་པོའི་རྩ་ཆིངས། རྗེ་བཙུན་ཧེ་རུ་ཀ་དཔལ་དང༌། །དཔའ་བོ་ཌཱ་ཀིའི་ཚོགས་ལ་འདུད། །ཉམས་ལེན་སྣང་སེམས་ནམ་མཁའ་ལ། །གསལ་བྱེད་ཉི་མའི་འོད་ཟེར་བྲི། །བླ་མ་རིན་པོ་ཆེའི་ཞལ་ནས། རྗེ་བཙུན་ཆེན་པོ་ནཱ་རོ་པ་ལ་ཐུན་མོང་གི་གདམས་པ་དྲུག །ཐུན་མོང་མ་ཡིན་པའི་གདམས་པ་གསུམ་ཡོད་པ་ལ། བར་ཆད་བསྲུང་བ་དང་བྱང་ཆུབ་བསྒྲུབ་པ་གཉིས་ལོགས་སུ་ཤེས་སོ། །འདི་ནི་རླུང་གཅིག་ལ་བརྟེན་ནས་རིགས་རྒྱུད་སྤེལ་བའི་གདམས་པའོ། །འདི་ལ་དོན་གསུམ། སླད་གཞུང་མཇུག་དོན་ནོ། །དང་པོ་ལ་གཉིས་མཆོད་པར་བརྗོད་པ་དང༌། བཤད་པར་དམ་བཅའ་བའོ། །དང་པོ་ནི། རང་བྱུང་རྩ་ཡི་དཀྱིལ་འཁོར་དུ། །འགྱུར་མེད་ཁམས་ནི་ལོངས་སྤྱོད་རྫོགས། །སྐུ་གསུམ་རྣམ་དག་རྡོ་རྗེ་འཆང༌། །བདེ་ཆེན་ཧེ་རུ་ཀ་དཔལ་འདུད། །ཅེས་པ་ནི། །དེ་ལ་རང་བྱུང་ནི་ཕུང་པོ་དང་ཁམས་དང་སྐྱེ་མཆེད་ཐམས་ཅད་གདོད་མ་ནས་སངས་རྒྱས་པ་ཡིན།

བཟོ་བོས་ཆེད་དུ་བཅོས་པ་མིན་ཏེ། གཟུགས་ཕུང་རྡོ་རྗེ་མ་ཡིན་ཏེ། །ཞེས་པ་ལ་སོགས་པའི་ལུང་དཔག་ཏུ་མེད། དཔེར་ན་རྒྱ་གར་རྡོ་རྗེ་གདན་དུ་བྱང་ཆུབ་ཆེན་པོའི་སྐུ་བཞེངས་པ་ལ། ནམ་མཁའ་ནས་སྒྲ་བྱུང་སྟེ། རྒྱུ་རིན་པོ་ཆེ་དང༌། འབྲིང་འབྲུ་དང་མེ་ཏོག་དང༌། ཐ་མ་རྡོ། ཤིང་ཤུན་ལ་སོགས་པ་ལྷ་ཁང་ནང་དུ་སོག་ལ་སྒོ་ཆོད་ལ་ཞོག ཞག་བདུན་ན་དེ་བཞིན་གཤེགས་པའི་སྐུ་རང་བྱུང་དུ་འབྱོན་ནོ་ཞེས་པའི་སྒྲ་བྱུང་ངོ༌། །དེ་ནས་ཚོང་དཔོན་ཕ་བུ་གཉིས་ཡོད་པས་སྐུ་བཞེངས་པའི་རྒྱུ་བཙལ་བའི་ཕྱིར་བུ་དེ་ཚོང་ལ་བཏང་བས་རིན་པོ་ཆེའི་རིགས་མ་རྙེད། ཆུ་མི་ཞིག་ཚོང་བ་འདུག་སྟེ་ཟེར་ནས་ལོག་བྱུང་སྐད། དེར་ཕས་དེ་ཉོས་ལ་ཤོག་ཅེས་བསྒོས་པ་དང་དེས་ཉོས་ནས་མཚོ་འགྲམ་ཞིག་ན་ཚུར་འོངས་པས། ཆུ་མི་དེ་མཚོ་ནང་དུ་སོང་ནས་ནོར་བུ་རིན་པོ་ཆེ་ཞིག་ཁྱེར་བྱུང་ནས་ཁོ་ལ་བྱིན་ཏོ། །དེར་ཚོང་པའི་བུས་སྙམ་ན་ནོར་བུ་འདི་འདྲ་བ་གཉིས་ཡོད་ན་ལྷའི་སྤྱན་འབྲས་འོང་བར་འདུག་པ་ལ་བསམ་པ་དང༌། ཁོ་བརྡབས་པས་ནོར་བུ་གཉིས་སུ་བཤགས་སོ། །རྒྱུ་ཐམས་ཅད་འཚོགས་པ་དང་ལྷ་ཁང་དུ་སྤུངས་ནས་སྒོ་ལེགས་པར་བཅད་ནས་ཡོད་ཙ་ན་ཞག་དྲུག་སོང་བའི་ནངས་མོ་སངས་རྒྱས་མཐོང་བའི་རྒན་མོ་ཞིག་ཡོད་པ་ན་རེ། ང་དོ་ནུབ་འཆི་བར་འདུག་པས་འཇིག་རྟེན་ན་སངས་རྒྱས་མཐོང་བ་ང་ལས་མ་ལུས་པས་ངས་ལྟ་དགོས་ཟེར་ཏེ་སྒོ་ཕྱེ་བས་ཇོ་བོ་བྱང་ཆུབ་ཆེན་པོ་ཆུ་ལོན་མ་དབུའི་གཙུག་ཏོར་ཐུང་བ་ཕྱག་ཞབས་མ་རྫོགས་པ་ཞིག་བྱོན་པ་དེ་བཟོ་བོས་བཅོས་པ་མིན། རྒྱུ་ཚོགས་པ་ལས་བྱུང་བ་ཡིན་གསུངས། ཡང་ལྷ་ས་དམར་པོ་རིའི་སྟེང་དུ་རྒྱལ་པོ་སྲོང་བཙན་སྒམ་པོས་ཐུགས་རྗེ་ཆེན་པོ་ཞལ་བཅུ་གཅིག་པ་བཞེངས་པར་འདོད་ནས་རིན་པོ་ཆེ་དང་འབྲུ་དང་ས་རྡོ་ཤིང་ཤུན་ལ་སོགས་པ་བསགས་ནས་ཐུགས་ཀ་ནས་འོད་ཟེར་སྤྲོས་ཏེ། འོད་ཟེར་དེ་དག་གི་སྣ་ལ་སྤྲུལ་པའི་དགེ་སློང་ཨ་ཀར་མ་ཏི་ལ་བཀའ་བསྒོ་སྟེ།

རྒྱ་གར་ན་གླང་པོ་ཆེ་ཚད་པས་གདུང་བ་ཉལ་བའི་འོག་ན་ཙན་དན་སྦྲུལ་གྱི་སྙིང་པོ་ཡོད། དེ་བཤགས་པའི་དཀྱིལ་ན་ཙན་དན་གྱི་ཐུགས་རྗེ་ཆེན་པོ་ཞལ་བཅུ་གཅིག་པ་ཡོད་པས་གདན་དྲོངས་ལ་སྤྱོན་གསུངས་པ་དང༌། དེ་ལྟར་གདན་དྲངས་པས་བྱེ་མ་རེ་རེ་ལ་ཡང་དེ་བཞིན་གཤེགས་པའི་སྐུ་མང་པོ་བཞུགས་པ་གཟིགས་པས་བྱེ་མ་བྲེ་གང་ཡང་གདན་དྲངས། འཇག་མ་རེ་རེ་ལ་ཡང་དེ་བཞིན་གཤེགས་པའི་སྐུ་མང་པོ་བཞུགས་པ་གཟིགས་པས་འཇག་མ་ཕོན་གཅིག་ཀྱང་གདན་དྲངས་སྐད། དེར་རྒྱལ་པོ་དང་ལྷ་བཟོ་གཉིས་གྲོས་བྱས་པ་དང༌། དེའི་ནུབ་མོ་ཐུགས་རྗེ་ཆེན་པོ་བཅུ་གཅིག་ཞལ་གཙོ་འཁོར་ལྔ་རང་བྱུང་དུ་བྱོན་འདུག་པ་དང༌། རྒྱལ་པོས་སྙམ་ན་ང་ལ་མ་དྲིས་པར་ལྷ་བཟོ་བས་བཞེངས་འདུག་སྙམ་པ་བྱུང༌། ལྷ་བཟོ་བས་སྙམ་ན་ང་ལ་མ་དྲིས་པར་རྒྱལ་པོས་སྤྲུལ་པའི་ལྷ་བཟོ་བ་བོས་ནས་བཞེངས་འདུག་སྙམ་པ་ཞིག་ཡིད་མ་ཆེས་པ་ལ། རང་བྱུང་དུ་ཤེས་པ་དང་གཤེགས་ནས་མ་རྙེད། འཚོལ་དུ་བྱོན་པ་དང༌། ར་མོ་ཆེར་བུད་མེད་ཆུ་ལེན་པ་ཞིག་ལ་དྲིས་པ་དང༌། ངས་མ་མཐོང་རྗེས་ཆེ་བ་གཅིག་དང་ཆུང་བ་བཞི་འདུག་ཟེར། འཕྲུལ་སྣང་དུ་ཕྱིན་པ་དང་གློ་འབུར་ནང་ན་བཞུགས་འདུག་སྐད། དེར་རྒྱ་གར་ནས་བྱོན་པའི་ཙན་དན་གྱི་སྐུ་ལ་སོགས་པའི་རྟེན་འདི་རྣམས་བཞུགས་པར་ཞུས་པས། ཇོ་བོའི་ཞབས་རྡོག་གིས་བྱུང་བ་ལ་རྟེན་རྣམས་བཞུགས་པས་སྐུ་སྟོད་རྒྱས་པར་ཕྱག་ཐལ་མོ་ཁ་བྱེ་བ་ཡིན། དེ་བས་ན་བྱས་ཤིང་བཅོས་པ་མིན་ཏེ་རང་བྱུང་ལྷུན་གྲུབ་ཡིན་ནོ། །བདེ་བར་གཤེགས་པའི་ཞལ་ནས། རང་གཞན་གདོད་ནས་སངས་རྒྱས་ཤིང༌། །སྐུ་གསུམ་ལྷུན་གྱིས་གྲུབ་པ་ལ། །ཞེས་པ་དང༌། རྒྱུད་སྡེ་རྣམས་ནས་དེའི་ལུང་བསམ་གྱིས་མི་ཁྱབ་པ་བཞུགས་སོ། །རྩི་ཡི་ཞེས་པ་ནི། །དབུ་མ་སྣང་མཛད། ལྟེ་བ་རིན་ཆེན་འབྱུང༌། སྙིང་ག་མི་བསྐྱོད་པ། མགྲིན་པ་འོད་དཔག་མེད། སྤྱི་བོ་དོན་ཡོད་གྲུབ་པའོ། །ཁམས་བཞི་ཡུམ་བཞི་མདོར་ན་བརྟེན་པ་ལྷ་རྒྱས་བསྡུས་ཐམས་ཅད་རང་ལ་ཚང་གསུངས།

དཀྱིལ་འཁོར་དུ་ཞེས་པ་ནི། རང་གི་ལུས་འདི་དཀྱིལ་འཁོར་དུ་གྲུབ་པ་ཡིན་ཏེ། སྟེང་སྒོ་གཉིས་འོག་སྒོ་གཉིས་སྒོ་བཞི་ཡིན། རྐང་པ་རླུང་གི། འདོམ་གྲུ་གསུམ་མེའི། ལྟེ་བ་ཟླུམ་པོ་ཆུའི། བྲང་གྲུ་བཞི་སའི་དཀྱིལ་འཁོར་ཡིན། སྒལ་ཚིགས་རི་བོ་མཆོག་རབ། རྩིབས་མ་རྡོ་རྗེའི་གུར། པགས་པ་གླང་ཆེན་ཀོ་རློན་ནམ་མི་ལྤགས་ཀྱི་གཡང་གཞི། ལྷུ་བརྒྱད་ནི་དུར་ཁྲོད་གནས་བརྒྱད། ཀླད་པ་དུང་ཁང་གི་གཞལ་ཡས་ཁང༌། མིག་པན་ཙ་ར་ག ལྕེ་འདོད་ཡོན་སྣམ་བུ། སྣ་རིན་ཆེན་ཕ་གུ། སོ་དྲྭ་བ་དྲྭ་ཕྱེད། སོར་མོ་རྡོ་རྗེའི་ར་བ། སེན་མོ་མེ་རི་མེ་དཔུང་ཡིན་ནོ། །དེས་ན་ལུས་འདི་གཞལ་ཡས་ཁང་ངམ་ལྷའི་རང་བཞིན་དུ་གནས་པ་ཡིན་ནོ། །འགྱུར་མེད་ཁམས་ནི་ལོངས་སྤྱོད་རྫོགས། །ཞེས་པ་ནི་ལོངས་སྤྱོད་རྫོགས་པའི་སྐུ་དངོས་ཡིན་ནོ། །སྐུ་གསུང་རྣམ་དག །ཅེས་པ་ནི་ལུས་སྐུ་ངག་གསུང་ཡིད་ཐུགས་སུ་རང་བཞིན་གྱིས་རྣམ་པར་དག་པའོ། །རྡོ་རྗེ་འཆང་ཞེས་པ་ནི་དེ་རྣམས་ཆོས་ཉིད་ཀྱི་ངང་དུ་དབྱེར་མེད་དུ་རྟོགས་པ་ལ་ཟེར་རོ། །བདེ་ཆེན་ཧེ་རུ་ཀ་དཔལ་འདུད། །ཅེས་པ་ནི། བདེ་ཆེན་ནི་ཐབས་ཤེས་རབ་གཉིས་སུ་མེད་པར་རྟོགས་པའོ། །ཧེ་ནི་སྙིང་རྗེ་ཆེན་པོ་ལ། རུ་ནི་སྟོང་པ་ཉིད་དོ། །ཀ་ནི་རྟོགས་པར་དཀའ་བའི་དོན་ཁོང་དུ་ཆུད་པ་ལ་ཟེར་ལ། དཔལ་ནི་དེ་རྣམས་ཐམས་ཅད་ཀྱང་ཐ་དད་པ་མ་ཡིན་པ་གཉིས་སུ་མེད་པ་ཐུགས་སུ་ཆུད་པའོ། །འདུད་ཅེས་པ་ནི་སྔོན་བྱུང་དུ་བླ་མ་ལ་སོགས་པས་གཞུང་ཡི་གེར་འདྲི་བའི་དུས་ཡིན་ལ་རྗེས་འཇུག་རྗེས་སུ་ཞུགས་པ་རྣམས་སོ། །ཚུལ་ལམ་ཐབས་ཇི་ལྟར་འདུད་ན་ལུས་གུས་པ་ངག་སྙན་པ་ཡིད་དང་བ་དང་བཅས་པས་འདུད་པའོ། །དེ་ནས་བཤད་པ་དམ་བཅའ་བ་ནི། སེམས་ཅན་ཐམས་ཅད་ཀྱི་ཁམས་རྒྱུད་དག་པར་བྱེད་པའི་ཐབས་གཅིག་ལུས་སེམས་རྩ་གསུམ་འཁོར་ལོ་བཞི་ལ་ཡོན་ཏན་ཞེས་པ་དོན་གྱིས་ཤེས་པར་བྱའོ། །ད་གཞུང་དངོས་ནི། །རིན་ཆེན་རྗེ་བཙུན་སྲོག་གིས་བཟུང༌། །སྐུ་དྲིན་ཅན་གྱི་བླ་མ་དེ། །བསོད་ནམས་བསགས་པའི་སྣང་བར་ཤར། །བདག་སོགས་སེམས་ཅན་ཐམས་ཅད་ཀྱི། །ཁམས་རྒྱུད་དག་པར་བྱེད་པའི་ཐབས། །ལུས་སེམས་རྩ་གསུམ་འཁོར་ལོ་བཞི། །ཞེས་པས།

རིན་ཆེན་ནི་དགོས་འདོད་འབྱུང་ལ། རྗེ་ནི་འཁོར་འདས་ཐམས་ཅད་ཀྱིས་མཆོད་ཅིང་བཀུར་བའི་གནས་ཡིན། བཙུན་པ་ནི་ཉེས་སྐྱོན་ཐམས་ཅད་དང་བྲལ་བ་ཡིན། སྲོག་གིས་བཟུང་བ་ནི་བླ་མ་མཚན་ཉིད་དང་ལྡན་པ་དེ་ལྟ་བུ་རྙེད་ནས་རང་གི་སྲོག་དང་བརྗེ་བ་ཡིན་ཏེ། བླ་མ་སྲོག་དང་བསྡོས་པའི་དེས་བདག་

ཅི་བྱེད་ན་ སོགས་སེམས་ཅན་ཐམས་ཅད་ཀྱི་ཁམས་རྒྱུད་ལ་གནས་པའི་ལས་དང་ཉོན་མོངས་ཤེས་བྱའི་སྒྲིབ་པ་དག་པར་བྱེད་པ་ཡིན་པས་སོ། །ལུས་སེམས་རྩ་གསུམ་འཁོར་ལོ་བཞི། །ཞེས་པ་ནི་ལུས་སེམས་གཉིས་ཀྱི་གནས་ལུགས་ཤིག་སྟོན་པ་ཡིན་ཏེ། དེའང་འགྲོ་བ་བསོད་ནམས་བསགས་པའི་སྣང་བ་ལ་དྲུག་པ་རྡོ་རྗེ་འཆང་ཆེན་བྱོན། དེའི་དངོས་སམ་སྤྲུལ་པ་ནི་ཏིལླི་པ་ཡིན་ལ། དེའི་ལོ་རྒྱུས་དང་རྣམ་པར་ཐར་པ་ནི་ཅང་མི་གསུང་ལ། དེའི་སློབ་མ་ནཱ་རོ་པ་ནི་ཡུལ་ཁ་ཆེ་བ། རིག་པའི་གནས་ལྔ་ལ་སྦྱངས་པའི་པཎྜི་ཏ་ཡིན་ཞིང༌། ཏིལླི་པ་ལོ་བཅུ་གཉིས་བསྟེན་ཅིང་དཀའ་བ་བཅུ་གཉིས་སྤྱད། དཀའ་ཕྲན་དཔག་ཏུ་མེད་པ་སྤྱད་པའི་ཐ་མར་ཆོས་གནང་བ་ནི། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །གསུངས། དེ་ལ་ལུས་དངོས་པོའི་གནས་ལུགས། ལམ་ཉམས་སུ་བླངས་པས་འབྲས་བུ་ཇི་ལྟར་འཆར་བའི་ཚུལ་དང༌། སེམས་དངོས་པོའི་གནས་ལུགས་གསུམ་གསུམ་དྲུག་གིས་བསྡུས་པའི་ཆོས་གསུངས་སོ། །དང་པོ་ནི་ལུས་འདི་གྲུབ་པ་ན་བྱང་ཆུབ་པ་ལྔ་ལས་གྲུབ་སྟེ། རྒྱུད་ལས། ལུས་ནི་བྱང་ཆུབ་རྣམ་ལྔ་སྟེ། །རྩ་དང་བྱང་ཆུབ་སེམས་དང་ནི། །མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་སུ་གནས་པ་ཡིན། །ཞེས་པས། ལུས་བྱང་ཆུབ་པ་ལྔ་ནི་བར་དོའི་ཤེས་པ་ཆོས་ཉིད་སྟོང་པ་ཉིད་ལས་བྱང་ཆུབ་པ། ཕ་མའི་ཐིག་ལེ་དཀར་དམར་གདན་ཉི་ཟླ་ལས་བྱང་ཆུབ་པ། དེ་ནས་ཕོར་སྐྱེ་ན་རྡོ་རྗེ་ལྟར་ཆགས་ལ། མོར་སྐྱེ་ན་དྲིལ་བུ་ལྟར་ཆགས་པ་ནི་ཐུགས་ཕྱག་མཚན་ལས་བྱང་ཆུབ་པ། ཨཱ་ རྩ་ ཧཱུྃ་དང་ཨ་ཧཾ་ གི་རྣམ་པར་ཆགས་ གསུང་ཡིག་འབྲུ་ལས་བྱང་ཆུབ་པ་སྟེ། ཟླ་བ་དགུ་ངོ་བཅུ་ས་བཅུའི་ཚུལ་བགྲོད་ནས་སྤྲུལ་པའི་སྐུའི་ཚུལ་དུ་འབྱོན་པ་ནི་སྐུ་ཡོངས་སུ་རྫོགས་པ་ལས་བྱང་ཆུབ་པའོ། །རྩ་དང་ཞེས་པ་ནི། ལུས་ལ་རྩ་སྟོང་ཕྲག་བདུན་ཅུ་རྩ་གཉིས་བསྡུས་པར་གྱུར་ན་རྩ་གསུམ་འཁོར་ལོ་བཞིར་གནས་ཏེ། བདེ་བ་ཆེན་པོའི་འཁོར་ལོ་ན་རྩ་འདབ་སུམ་ཅུ་རྩ་གཉིས།

ལོངས་སྤྱོད་ན་བཅུ་དྲུག ཆོས་ཀྱི་འཁོར་ལོ་ན་བརྒྱད། སྤྲུལ་པ་ན་དྲུག་ཅུ་རྩ་བཞིའོ། །ལ་ལ་ རྐྱང་མ་ ར་ས་གཉིས་ཡར་སྣ་ཀླད་པའི་སྟེང་ནས་བརྒྱུད་ནས་སྣ་བུག་གཉིས་ལ་ཟང་ཐལ་ལ་ཡོད། མར་སྣ་གསང་གནས་གཏུམ་མོ་མེའི་ཉལ་ས་ན་དབུ་མའི་ནང་དུ་ཆུད་པ་ཆའི་ཞབས་བཞིན་གནས་སོ། །བྱང་ཆུབ་སེམས་དང་ཞེས་པ་ནི་ཀུན་རྫོབ་ཀུན་ད་ལྟ་བུ་ཡིན་ཏེ། ལུས་ཐམས་ཅད་ལ་ཤིང་མ་ཞོ་བཞིན་ཁྱབ་པར་གནས། མི་གཙང་རྫས་ནི་མ་རྟོགས་པའི་དུས་ན། མི་གཙང་བའི་རྫས་སུམ་ཅུ་རྩ་གཉིས་ཡིན་ལ་རྟོགས་པའི་དུས་ན་དཔའ་བོ་དང་མཁའ་འགྲོ་ཡིན། རྣམ་རྟོག་ལུས་ཀྱི་ཆོས་སུ་གནས་པ་ནི་སྐད་ཅིག་མའི་རང་གཟུགས་ཡིན་ཏེ་འདོད་ཆགས་མཐར་ཐུག་པའི་རང་གཟུགས་ཡི་དྭགས། དེ་བཞིན་དུ་ཞེ་སྡང་རང་གཟུགས་དམྱལ་བ། གཏི་མུག་དུད་འགྲོ། བྱམས་པའི་རང་གཟུགས་བྱམས་མགོན། སྙིང་རྗེ་སྤྱན་རས་གཟིགས། བྱང་ཆུབ་ཀྱི་སེམས་ཤཱཀྱ་ཐུབ་ལ་སོགས་པའོ། །ལམ་ཉམས་སུ་བླང་བའི་རིམ་པ་ནི། མ་རྟོགས་པ་རྟོགས་ལམ་དུ་དབང་བསྐུར་ནས་རྟོགས་པ་གོམས་པར་བྱེད་པ་བསྐྱེད་རྫོགས་སྒོམ་པའོ། །འབྲས་བུ་རབ་འབྲིང་ཐ་མ་གསུམ་ལ། ཚེ་འདི་ཕྱི་བར་གསུམ་དུ་སངས་རྒྱའོ། །སེམས་དངོས་པོའི་གནས་ལུགས་ལ། ལམ་ཉམས་སུ་ཇི་ལྟར་བླངས་པས་འབྲས་བུ་ཇི་ལྟར་འབྱུང་བའི་ཚུལ་ནི། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱིས་སྤྱོད་ཡུལ་མིན། །ཏིལླི་ངས་ནི་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། །ཞེས་པ་དང༌། ཏིལླི་པའི་ཆོས་དྲུག་ནི། སེམས་ཀྱིས་མི་བསམ། བློས་མི་མནོ། རྟོག་པས་མི་དཔྱད། ཡིད་ཀྱིས་མི་སེམས། རྩོལ་བས་མི་སྒོམ། །སེམས་ནི་ཡང་དག་ཉིད་དུ་གྲོལ། རང་རིག་པའི་ཡེ་ཤེས་དེ་ཉིད་ཏིལླི་ང་ཡིས་འབྲས་བུར་བསྟན། ཅེས་པ་དང༌། འདི་ལ་བསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ནས་རྣམ་པར་གྲོལ། །སེམས་དང་ཡིད་ཀྱིས་འདས་པའི་རྗེས་མི་བསམ།

བློ་དང་རྟོག་པས་མ་འོངས་པའི་མདུན་མི་བསུ་ཞིང་མི་སེམས་རྩོལ་བས་མི་སྒོམ་ཞིང་ད་ལྟར་གྱི་ཤེས་པ་ཡང་དག་དེ་ཉིད་གྲོལ་དུ་འཇུག་པའོ། །རྗེ་ཕག་མོ་གྲུ་པའི་ཞལ་ནས། རྒྱུད་ཅིག་ལམ་ཅིག་འབྲས་བུ་གཅིག །ཐ་དད་འཛིན་པ་འཁོར་བའི་རྒྱུ། །རྒྱུ་ཡི་དུས་ན་འབྲས་བུ་གནས། །ལས་འཕྲོ་ཅན་གྱི་རྟོགས་སུ་རུང༌། །དཔལ་ཏིལླི་པ་ཡི་གསང་ཚིག་ཡིན། །གསུངས། ཆོས་ཐུན་དང་པོའོ། །བླ་མ་ཡི་དམ་ལྷག་བསམ་རྗེ། །ལྷག་བསམ་བླ་མ་ཡི་དམ་གཏེར། །ཞེས་པ་ནི། བླ་མའི་མོས་གུས་ལ་བརྟེན་ནས་ཚེ་གཅིག་ལུས་གཅིག་ལ་སངས་རྒྱ་བར་བྱེད་པ་ལ། སྐྱོན་དག་པར་བྱ་བའི་སྒོ་ནས་བལྟ་བ་དང༌། ཡོན་ཏན་རྫོགས་པར་བྱ་བའི་སྒོ་ནས་བལྟ་བ་དང༌། ཡོན་ཏན་མ་ལུས་པ་རྫོགས་པར་བྱ་བའི་གསུམ་ཡིན་གསུངས། དང་པོ་ནི་བདག་གི་རྒྱུད་ལ་ཞེ་སྡང་ཡང་དང་ཡང་དུ་སྐྱེ་བར་བྱུང་ན། དེ་སྐྱོན་ཡིན་པས་དེ་བླ་མ་ལ་བརྟེན་ནས་དག་པར་བྱེད་དགོས་པས། དེ་ལ་བདག་གི་བླ་མ་འདི་ཡང་དག་པར་རྫོགས་པའི་སངས་རྒྱས་དྲུག་པ་རྡོ་རྗེ་འཆང་ཆེན་དངོས་ཡིན། དེ་ཡང་ཞེ་སྡང་རྣམ་པར་དག་པ་མི་བསྐྱོད་རྡོ་རྗེ་ཡིན་ངེས་སྙམ་དུ་བསམ་ཞིང་མོས་གུས་བྱས་པས་སྐྱོན་དག་ནས་འོང༌། ང་རྒྱལ་རིན་འབྱུང༌། འདོད་ཆགས་སྣང་མཐའ། ཕྲག་དོག་དོན་གྲུབ། གཏི་མུག་སྣང་མཛད། གྲིབ་ལ་རྡོ་རྗེ་སེམས་དཔའ། དབུལ་ཕོངས་ཚོགས་ཀྱི་བདག་པོ། གདོན་ངན་ལ་ཕྱག་ན་རྡོ་རྗེ། སྙིང་རྗེ་ཆུང་ན་སྤྱན་རས་གཟིགས། ཤེས་རབ་ཆུང་ན་འཇམ་དཔལ། ན་ཚ་མང་ན་སྨན་གྱི་ལྷ། མི་ཁ་སྡང་ན་བྱམས་པ། བདེ་ཆེན་ཉམས་ན་ཧེ་རུ་ཀཿ སྤོངས་སེམས་ཆུང་ན་བཅོམ་ལྡན་འདས། བྱ་བྱེད་མང་ན་ཀུན་ཏུ་བཟང༌། ཚེ་ཐུང་དོགས་ན་ཚེ་དཔག་མེད། དོན་མི་གྲུབ་ན་དོན་ཡོད་གྲུབ། རྗེ་བཙུན་མར་པའི་ཞལ་སྔ་ནས། །སྐུ་དྲིན་ཅན་གྱི་བླ་མ་དེ། །ཡི་དམ་ཡིན་པར་ད་གཟོད་ཤེས། །ཡི་དམ་གཞན་ནས་བཙལ་མི་དགོས། །གསུངས། དེ་ཕྱིར་བླ་མ་ཡི་དམ་མོ། །བླ་མ་ལ་ལྷག་པའི་བསམ་པ་གཡོ་སྒྱུ་མེད་པས་བལྟས་ཏེ།

གསང་སྔགས་དཀྱིལ་འཁོར་དང༌། སངས་རྒྱས་བྱང་ཆུབ་སེམས་དཔའ་རྣམས། །བླ་མ་གཅིག་པུའི་རྣམ་འགྱུར་ཡིན། །གསུངས། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་མཆོད་པའི་གནས་ཡིན་གསུངས་སོ། །གཉིས་པ་ཡོན་ཏན་རྫོགས་པར་བྱ་བའི་སྒོ་ནས་བལྟ་བ་ནི། གོང་མ་གནད་དུ་སོང་བའི་རྟགས་སུ་ཁྲུད་ཤིང་བཞིན་དུ་རང་གི་སྔ་མའི་སྐྱོན་ཐམས་ཅད་ བླ་མ་ལ་ མཐོང་བར་འགྱུར་ཏེ། དེའང་ དངོས་གྲུབ་སྣ་ལ་བྲོ་ལྕོང་འོང་བས་ བླ་མ་ལ་ཞེ་སྡང་ཅན་དུ་མཐོང་ན་མི་རུང༌། བླ་མ་ལ་ཞེ་སྡང་མི་མངའ། རང་ཉིད་ལ་ ཞེ་སྡང་ཆེ་ཞིང་ ཕོ་གདོན་གནོད་པའི་རྟགས་ཡིན། བདག་གི་བླ་མ་འདི་ཡང་དག་པར་རྫོགས་པའི་སངས་རྒྱས་དྲུག་པ་རྡོ་རྗེ་འཆང་ཆེན་པོ་དེ་ཡང་ཞེ་སྡང་རྣམ་པར་དག་པའི་སྐུ་མི་བསྐྱོད་རྡོ་རྗེ་དངོས་ཡིན་སྙམ་དུ་མོས་གུས་བྱ། དེས་ཀུན་ལ་འགྲེའོ། །དེ་ལྟར་བལྟས་པས་ཡོན་ཏན་རྫོགས་ནས་ཡོང༌། གཞན་ཡང་ལྷག་པའི་བསམ་པ་རྣམ་པར་དག་པས་བླ་མ་ལ་ཡི་དམ་རིགས་ལྔ་ལ་སོགས་པ་གང་མཁོ་བར་ཉམས་སུ་ལེན་པ་ཡིན། གཏེར་ནི་སངས་རྒྱས་ཆོས་དང་དགེ་འདུན་དང་ཡེ་ཤེས་ཀྱི་གཏེར་ཡིན་ཏེ། སངས་རྒྱས་ཀྱི་གཏེར་ནི་སྤངས་པ་དང་ཡེ་ཤེས་སོ། །ཆོས་ཀྱི་གཏེར་ནི་གསུང་རབ་ཡན་ལག་བཅུ་གཉིས་མངོན་དུ་འགྱུར་རོ། །དེ་ལ་རྟོགས་པའི་ཆོས་ནི་ཞི་བ་དོན་དམ་པའི་ཆོས་ཡིན། དགེ་འདུན་གྱི་གཏེར་ནི་སྐྱེས་བུ་ཟུང་བཞི། གང་ཟག་ཡ་བརྒྱད་ལ་སོགས་པ་རང་རྒྱུད་ལ་མངོན་དུ་འགྱུར་ལ། བྱང་ཆུབ་སེམས་དཔའི་དགེ་འདུན་དག་པའི་ས་ལ་གནས་པ་ཕྱིར་མི་ལྡོག་པ་ཡིན་གསུངས་སོ། །ཡེ་ཤེས་ཀྱི་གཏེར་ནི་ལྷའི་མིག་གི་མངོན་པར་ཤེས་པ་དང་རྣ་བའི་དང༌། སྔོན་གྱི་གནས་ཤེས་པ་དང་ཕྱི་མའི་མཐའ་ཤེས་པ་དང༌། ཟག་པ་ཟད་པའི་མངོན་པར་ཤེས་པ་ལ་སོགས་པ་མངོན་དུ་འགྱུར། དེས་ཡོན་ཏན་རྫོགས་པར་འགྱུར་བ་ཡིན་ནོ། །གསུམ་པ་ཡོན་ཏན་མ་ལུས་པ་རྫོགས་པར་བྱ་བ་ནི། དངོས་གྲུབ་ཀྱི་རྩ་བ་བླ་མ་ཡིན་པས་དུས་རྒྱུན་ཆད་མེད་པར་སངས་རྒྱས་སྐུ་བཞིའི་བདག་ཉིད་དུ་མོས་པ་བྱ།

མོས་གུས་དེ་ཕྱག་རྒྱ་ཆེན་པོའི་ངང་དུ་ཉམས་སུ་བླངས་པས་ཚེ་གཅིག་ལུས་གཅིག་ལ་སངས་རྒྱ་བ་ཡིན་གསུང་སྟེ། སུམ་ཐོག་པའི་ཞལ་ནས། བླ་མ་སྐུ་བཞིའི་བདག་ཉིད་ལ། །མོས་གུས་ཀྱི་ལག་པ་བརྐྱང་བྱས་ནས། །ཚེ་གཅིག་གི་སངས་རྒྱས་བསྒྲུབ་པར་བྱ། །ཞེས་པ་ལ་སོགས་པ་མོས་གུས་ཀྱི་ཆེ་བ་དང་གནད་རྣམས་རྒྱས་པར་གསུངས་སོ། །དེས་ནི་བླ་མ་ལ་མོས་གུས་ཇི་ལྟར་བྱ་བའི་ཚུལ་ཏེ་ཆོས་ཐུན་གཉིས་པའོ། །ད་འདི་ནས་ལག་ལེན་གྱི་ཆོས་ཐམས་ཅད་སྦྱོར་དངོས་རྗེས་གསུམ་གྱི་སྟེང་དུ་དྲིལ་ནས་ཉམས་སུ་ལེན་པར་བྱེད་ལ། གསུམ་པོ་དེ་གང་དུ་བར་ཆད་བྱུང་དང་མ་བྱུང་གཉིས་གཉིས་ལས། སྐྱོན་ཡོན་བརྩི་བ་ལ་གནས་འཁོར་རྫས་འཕྲིན་ལས་དང་བཞིའོ། །དེ་ལ། ལག་ཏུ་བླང་བའི་ཆོས་རྣམས་ལ། །ཉོན་མོངས་དག་གིས་ཁ་མི་བཅད། །བག་ཆགས་རྩ་རླུང་བྱེད་པ་ལ། །གདམས་ངག་དག་གིས་གནད་ནས་བཟུང༌། །ཞེས་པས་སྟོན་ཏེ། །དེ་ཡང་ལག་ཏུ་བླང་བའི་ཆོས་གང་ཡིན་ན་ཐོས་བསམ་སྒོམ་གསུམ། བྱམས་སྙིང་རྗེ་བྱང་ཆུབ་ཀྱི་སེམས། བསླབ་པ་རིན་པོ་ཆེ་གསུམ། དམ་པའི་ཆོས་ལྔ་ལྡན། ཐབས་ཤེས་རབ་གཉིས། བདེན་གཉིས་དབྱེར་མེད། བསྐྱེད་རྫོགས་གཉིས་ལ་སོགས་པ་ཡིན་ཡང་སྦྱོར་དངོས་རྗེས་གསུམ་དུ་འདུས་ཏེ་དེ་ལྟར་ཉམས་སུ་ལེན་པ་ལ་ཐོས་པ་ལ་ཉོན་མོངས་པ་དང་རྣམ་པར་རྟོག་པས་བར་དུ་མ་གཅད་ན་ཆོས་ཟིན་ཅིང་ཤེས་པ་འོང༌། བསམ་པ་ལ་བར་དུ་མ་གཅད་ན་དོན་གོ་བ་འོང༌། སྒོམ་པ་ལ་བར་དུ་མ་གཅད་ན་སངས་རྒྱ། ཚུལ་ཁྲིམས་ལ་བར་དུ་མ་གཅད་ན་དགྲ་བཅོམ་པའི་འབྲས་བུ་ཚེ་འདིར་ཐོབ། ཤེས་རབ་ཀྱི་བསླབ་པ་ལ་བར་དུ་མ་གཅད་ན་ཕུང་པོ་དང་ཁམས་དང་སྐྱེ་མཆེད་ཐམས་ཅད་གསེར་འགྱུར་གྱི་རྩི་ལྟར་འགྱུར། ལྷག་པའི་ཏིང་ངེ་འཛིན་གྱི་བསླབ་པ་ལ་བར་དུ་མ་གཅད་ན་ཕྱག་རྒྱ་ཆེན་པོ་རྟོགས། བྱང་ཆུབ་སེམས་ལ་བར་དུ་མ་གཅད་ན་དེ་འབྱོངས། ལྷ་བསྒོམ་པ་ལ་བསྐྱེད་རིམ་ལ་བརྟན་པ་ཐོབ། བླ་མ་བསྒོམ་པ་ལ་སངས་རྒྱས་སྐུ་བཞིའི་ངེས་ཤེས་སྐྱེ།

ཕྱག་རྒྱ་ཆེན་པོ་ལ་མཆོག་གི་དངོས་གྲུབ་ཐོབ། བསྔོ་བ་ལ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོར་འགྲུབ་བོ། །དེ་ལྟར་རེ་རེ་ལ་སྦྱོར་དངོས་རྗེས་གསུམ་ཚང་བར་གནས་པ་ལས་ཁྱད་པར་དུ་བརྒྱུད་པ་རིན་པོ་ཆེ་འདི་དམ་པའི་ཆོས་ལྔ་ལྡན་འདི་ལག་ལེན་ཡིན་ཏེ་སེམས་བསྐྱེད་ལྷ་དང་བླ་མ་གསུམ་སྦྱོར་བ། དངོས་བཞི་ཕྱག་རྒྱ་ཆེན་པོ། རྗེས་འཁོར་གསུམ་རྣམ་པར་དག་པའི་བསྔོ་བ་ཡིན་གསུངས་སོ། །དེ་ལ་སྦྱོར་དངོས་རྗེས་གསུམ་གང་དུ་བར་ཆད་བྱུང་བ་གནས་ལ་བརྩི་བ་ནི། སྦྱོར་བ་ལ་ཞེ་སྡང་གིས་བར་དུ་གཅད་ན་ཤར་ཕྱོགས་སུ་བྲག་རི་རྩུབ་ལ་གཟར་བ་འོང༌། ང་རྒྱལ་ལ་རི་གནམ་དུ་སླང་བ་འདྲ་བ་འོང༌། ཕྲག་དོག་ལ་འགྲན་པ་འདྲ་བ་འོང༌། འདོད་ཆགས་ཀྱིས་གཅད་ན་རྩི་ཤིང་ནགས་ཚལ་མེད་པ། ཆུ་དྲག་ལ་རྩུབ་པ་འབབ་པ་འོང༌། གཏི་མུག་གིས་གཅད་ན་རི་ནག་ལ་ངམས་དགུ་བ་མདུན་ནས་སྒྲིབ་ཅིང་ཉི་མ་འཆར་མེད། ཕྲག་དོག་ལ་ཉིན་རེ་ལ་ལན་གསུམ་ཙམ་འཆར་འགྲིབ་བྱེད་པ་འོང་ངོ༌། །དངོས་གཞི་ལ་ཞེ་སྡང་གིས་བར་དུ་གཅད་ན་དགོན་པའི་མདུན་དུ་རི་གཟར་ལ་མཐོ་བ་འོང༌། ཁྲ་དང་སྤྱང་ཀི་ལ་སོགས་པའི་གནས་བཅས་ནས་སེམས་ཅན་ལ་གནོད་བསྐྱལ་བ་འོང༌། ང་རྒྱལ་ཡང་དེ་དང་འདྲ། འདོད་ཆགས་ཀྱིས་བར་དུ་གཅད་ན་རྩི་ཤིང་ནགས་ཚལ་མེད་པ་ཆུ་དྲག་ལ་རྩུབ་པ་བཅད་དུ་མི་བཏུབ་པ་འབབ་པའོ། །གཏི་མུག་གིས་བར་དུ་གཅད་ན་རི་ནག་པ་ངམ་དགུ་བ་ཉི་མ་ཡང་ཡང་ནུབ་པ་སེམས་ཅན་ཡང་གཏི་མུག་ཅན་གནས་པ་འོང་ངོ༌། །རྗེས་ལ་ཉོན་མོངས་པ་དུག་ལྔས་སྦྱོར་དངོས་རྗེས་གསུམ་ལ་བར་དུ་གཅད་ན། སྦྱོར་བ་བཞིན་ནུབ་ཕྱོགས་སུ་ཡོང་བས་ཤེས་པར་བྱའོ། །དེ་སྦྱོར་དངོས་རྗེས་གསུམ་ལ་ཉོན་མོངས་པས་བར་དུ་ཆོད་ནས་གནས་ལ། སྐྱོན་འདི་རྣམས་འོང་བྱ་བ་བསྟན་ནས། ད་སྐྱོན་མེད་ཅིང་ཡོན་ཏན་བསྟན་པ་ནི། སྦྱོར་བ་ལ་ཉོན་མོངས་པས་བར་དུ་མ་གཅད་ན། ཤར་ཕྱོགས་སུ་བྱམས་པའི་སྤང་ལྗོངས་བདེ་མོ། སྙིང་རྗེའི་གངས་རི་འཚེར་བ།

བྱང་ཆུབ་སེམས་ཀྱི་རྩི་ཤིང་ནགས་ཚལ་རྒྱས་པ། ཞེ་སྡང་གིས་བར་དུ་མ་ཆོད་པ་ཤར་ཕྱོགས་ཡངས་ཤིང་སྤངས་ལྗོངས་བདེ་བ་འབྱུང༌། འདོད་ཆགས་ཀྱིས་བར་དུ་མ་ཆོད་པ་ཆུ་འཇམ་ཞིང་དལ་བ་འབབ། གཏི་མུག་གིས་བར་མ་ཆོད་པས་ངམ་དཀར་ཞིང་བདེ་བ་འབྱུང་ངོ༌། །དངོས་གཞི་ལ་ཉོན་མོངས་པས་བར་དུ་མ་ཆོད་པས། གནས་དེ་བྱང་སྐྱོབ་པ། ཤར་ཡངས་པ། ལྷོ་གཞོལ་བ། ནུབ་སྤུངས་པ་ལྟ་བུ་རི་ཡིས་ཐང་ཕུལ་ཐང་གིས་ཆུ་ཕུལ་བ་འབྲི་གུང་ལྟ་བུ་འབྱུང་གསུངས་སོ། །རྗེས་ཀྱི་བསྔོ་བ་ཡང་དེས་འགྲེའོ། །དེས་གནས་ལ་བརྩི་བ་བཤད་ནས། ད་འཁོར་སློབ་མ་བརྩི་བ་ནི། སྦྱོར་བ་ལ་ཞེ་སྡང་གིས་བར་དུ་གཅད་ན་རང་ཉིད་ཚོགས་པ་འོག་མ་སྐྱོང་བ་ལ་འཁོར་གྱི་ནང་ངམ་སློབ་མ་དེའི་ཆེད་དུ་འཐབ་པ་དང་རྩོད་པ་འོང༌། འདོད་ཆགས་ཀྱིས་བར་དུ་གཅད་ན་སྡོམ་པ་མི་ཐུབ་ཅིང་གཡེམ་པ་དང་ཁམས་མི་བརྟན་ཞིང་བསེན་མོའི་གནོད་པ་འབྱུང༌། གཏི་མུག་གིས་བར་དུ་གཅད་ན་འཁོར་མཛེ་པོ་དང་འདྲེས་གནོད་པ་ལ་སོགས་པ་འོང༌། དངོས་གཞི་ནང་འཕྲིན་ལས་ཆེ་སྡོ་ལ་འཁོར་གྱི་ཆེད་ནས་ཆགས་སྡང་རྨོངས་གསུམ་ཡོང་ངོ༌། །ཡང་སྦྱོར་བ་ལ་ཞེ་སྡང་གིས་བར་དུ་མ་ཆོད་ན་འཁོར་འདུས་པ་དང་པོ་ལ་འཐབ་རྩོད་མེད་ཅིང་བྱང་ཆུབ་ཀྱི་སེམས་འབྱོངས་པ་འབྱུང༌། འདོད་ཆགས་ཀྱིས་མ་ཆོད་ནས་བཙུན་པ་སྤོང་སེམས་བརྟན་ཞིང་ཁམས་བརྟན་པ་བསེན་མོ་ལ་སོགས་པའི་མི་གནོད་པ་འབྱུང༌། གཏི་མུག་གིས་མ་ཆོད་པས་མཛེ་པོ་དང་འདྲེ་གནོད་ཅན་གྱི་འཁོར་སྐྱོན་ཅན་མི་འོང་ངོ༌། །དངོས་གཞི་ལ་དུག་གསུམ་གྱིས་བར་དུ་མ་ཆོད་ན་འཁོན་འཚིག་མེད་ཅིང་་ དང་པོ་ཞེ་སྡང་གིས་མ་ཆོད་ན་ མཐུན་འགྲོགས་སུ་འགྱུར་བ་དང༌། གཉིས་པ་འདོད་པས་མ་ཆོད་ན་ཚུལ་ཁྲིམས་དང་ལྡན་ཞིང་བདེ་བ་དང༌། གསུམ་པ་གཏི་མུག་གིས་མ་ཆོད་ན་ཤེས་རབ་ཆེ་ཞིང་བློ་གསལ་བ་འབྱུང་གསུངས་སོ། །ད་བཞི་པ་འཕྲིན་ལས་ཀྱི་བར་ཆད་ འདི་ལ་གནས་དང་འཁོར་སློབ་དང་རྫས་དང་འགྲོ་དོན་བཞི་ལ་བརྩི་གསུང་བ་

ནི། སྦྱོར་བ་ལ་ཞེ་སྡང་གིས་བར་ཆད་དུ་བཅད་ན། རང་ཚོགས་པ་འོག་མ་སྐྱོང་བའི་དུས་སུ་ གནས་དེར་ འཐབ་རྩོད་འཁྲུགས་ལོང་འོང༌། སློབ་འཁོར་དེའི་ དེའི་དབང་དུ་ རང་ འགྲོ། འདོད་ཆགས་ཀྱིས་བར་དུ་གཅད་ན་སློབ་མ་དེ་ཚུལ་ཁྲིམས་ཉམས་ཤིང་བུད་མེད་ཀྱི་ཆེད་དུ་འཁྲུགས་ལོང་འོང་རང་ཡང་ཞིང་དེའི་དབང་འགྲོ་བ་འོང༌། གཏི་མུག་གིས་བར་དུ་གཅད་ན་སློབ་མ་ཤེས་རབ་ཆུང་ཞིང་བྱ་བ་ཐམས་ཅད་རྨོངས་པ་འོང་ངོ༌། །ཡང་དངོས་གཞི་ལ་ཞེ་སྡང་གིས་བཅད་ནས་འཕྲིན་ལས་བཞིར་བརྩི་བས་བཞི་ག་ལ་འཐབ་རྩོད་ཅན་དུ་འགྱུར། འདོད་ཆགས་ཀྱིས་གཅད་ན་ཚུལ་ཁྲིམས་འཆལ་བའི་སྐྱོན་རྣམས་འབྱུང་ངོ༌། །གཏི་མུག་གིས་གཅད་ན་བཞི་ཀ་ལ་ཁམས་གཞི་ཅན་དང་་ཤེས་རབ་ཆུང་ཞིང་རྨོངས་པས་འཛིན་པ་ལ་སོགས་པ་འོང༌། རྗེས་ལ་དུག་གསུམ་གྱིས་བར་དུ་གཅད་ན་ཡང་སྔར་དང་འདྲ་སྟེ་ གནས་ལ་སོགས་པ་ བཞི་ཀ་ལ་བརྩིའོ། །དེས་འཕྲིན་ལས་ལ་བཞིར་གནས་པའི་སྦྱོར་དངོས་རྗེས་གསུམ་གང་དུ་དུག་གསུམ་གྱིས་བར་དུ་གཅད་ན་ གནས་ལ་སོགས་པ་ བཞི་པོ་ལ་སྐྱོན་འབྱུང་བ་བསྟན་ནས། ད་སྦྱོར་དངོས་རྗེས་གསུམ་ལ་དུག་གསུམ་ལ་སོགས་པས་བར་དུ་མ་ཆོད་ནས་འཕྲིན་ལས་ཀྱི་དུས་སུ་གནས་ལ་སོགས་པ་བཞི་ལ་ཡོན་ཏན་འབྱུང་བར་བསྟན་པ་ནི། སྦྱོར་བ་ལ་ཞེ་སྡང་གིས་བར་དུ་མ་ཆོད་ན་བྱམས་སེམས་དང་ལྡན་ཞིང་སེམས་ཅན་ལ་ཕན་བདེ་མང་པོ་འབྱུང༌། འདོད་ཆགས་ཀྱིས་མ་ཆོད་ན་ཚུལ་ཁྲིམས་དང་ལྡན་པའི་ཡོན་ཏན་རྣམས་འབྱུང༌། གཏི་མུག་གིས་མ་ཆོད་ན་ཆོས་སྤྱི་དང་རང་གི་མཚན་ཉིད་ལ་མཁས་པ་རྣམས་འབྱུང༌། དངོས་གཞི་དེ་དང་འདྲ། རྗེས་ལ་ཞེ་སྡང་གིས་མ་ཆོད་ན་འཁྲུགས་པ་མེད་ཅིང་བྱམས་སེམས་ལྡན་པས་འཛིན། འདོད་པས་མ་གཅད་ན་ཁྲིམས་ལྡན་མཁས་བཙུན་གྱིས་འཛིན། གཏི་མུག་གིས་མ་ཆོད་ན་སྐྱེ་མཆེད་དྭངས་མ་མཁས་པའི་ཡོན་ཏན་ཅན་འབྱུང་གསུངས། དེ་ལྟར་སྦྱོར་དངོས་རྗེས་གསུམ་ལ་ཉོན་མོངས་པ་དང་རྣམ་པར་རྟོག་པས་བར་དུ་མ་ཆོད་པར་ཉམས་སུ་བླངས་པས།

འཕྲིན་ལས་ཕུན་སུམ་ཚོགས་པ་འབྱུང་བ་ནི་རྗེ་ཡབ་སྲས་གོང་མ་ལྟ་བུའོ།

འབྱུང་གསུངས་སོ། དེས་ན་ལག་ཏུ་བླང་བའི་ཆོས་རྣམས་ལ། །ཉོན་མོངས་དག་གིས་ཁ་མི་བཅད། །ཅེས་པའོ། །དེ་ཡང་ཡུལ་རྐྱེན་བག་ཆགས་ཀྱི་སྟོབས་ཀྱི་ཉོན་མོངས་དང་རྣམ་རྟོག་སྣ་ཚོགས་སྐྱེ་ལ། ཁྱད་པར་དུ་ཡང་ ཅིས་ལན་ན་ སྒོམ་པས་སློང་ནས་ ཉོན་མོངས་ རགས་པ་སྐྱེ་གསུངས། དེ་ལྟར་ཡིན་པས། བག་ཆགས་རྩ་རླུང་བྱེད་པ་ལ། གདམས་ངག་དག་གིས་གནད་ནས་བཟུང༌། །ཞེས་པའོ། །དེ་ལ་ཐོག་མ་མེད་པ་ནས་ཀྱི་ཉོན་མོངས་པ་དང་རྣམ་པར་རྟོག་པ་སྣ་ཚོགས་པ་རྣམས་ཕུང་ཁམས་སྐྱེ་མཆེད་འདི་ལ་གནས་པ་ཡིན་ཏེ། འདོད་ཆགས་ངག་ལ། ཞེ་སྡང་ཡིད་ལ། གཏི་མུག་སེམས་ལ་གནས། རྩ་གཡས་ འདོད་ཆགས། གཡོན་ ཞེ་སྡང༌། དབུས་ གཏི་མུག་ གསུམ་ལ་གནས། འདོད་ཆགས་ཐིག་ལེ། ཞེ་སྡང་རླུང༌། གཏི་མུག་རྩ་ལ་གནས། འདོད་ཆགས་ཤ། ཞེ་སྡང་རུས། གཏི་མུག་ཁྲག་ལ་གནས། དེ་ལྟར་གནས་པའི་བག་ཆགས་རྩ་རླུང་གི་བྱེད་པ་བཀག་པས་མི་ཁེགས་སྐྱེ་རུ་ཡོང༌། དེ་སྐྱེས་པའི་དུས་སུ་གདམས་ངག་གི་གནད་ནས་བཟུང་བ་ནི་གནད་ཅན་དྲུག་གི་གདམས་པ་ ངོ་སྤྲོད་ པའོ། །ཆོས་ཐུན་གསུམ་པའོ། །ཟག་བཅས་ཟག་མེད་གང་བསྒྲུབ་ཀྱང༌། །ཞེས་པ་ནས། བདེ་ཆེན་རྒྱལ་པོ་ཐབས་ཀྱིས་འགྲུབ། །ཅེས་པའི་བར་དུ་གཞུང་ རྐང་པ་ལྔའི་ ཚིག་བཞིའི་སྟེང་ནས་ཟག་བཅས་དང་ཟག་མེད་གཉིས་སྒྲེ་ལྡོག་ཏུ་སྟོན་པ་ལ། དང་པོ་ཟག་བཅས་སྟོན་ དེའི་གོ་བ་ནི་སྲིད་པ་སྤེལ་བ་ལ་ཟེར་ པ་སྟེ། ཕོ་རེང་མོ་རེང་སངས་མི་རྒྱ། །ཕོ་རྐྱང་མོ་རྐྱང་བུ་མི་འབྱུང༌། །དཔའ་བོ་གཅིག་པ་སངས་མི་རྒྱ། །དེ་ཡི་ཕྱིར་ན་རིག་མ་དགོས། །གསུངས་པས། དེ་ལ་གསུམ། རབ་ཆོས་སྐུ་ལྷན་སྐྱེས་རྟོགས་ལྡན་ཡིན། འབྲིང་ལོངས་སྐུ་ཨུ་རྒྱན་ནམ་པུ་རངས་ ལ་སོགས་ གནས་ཆེན་རྣམས་ན་ཡོད། ཐ་མ་སྤྲུལ་སྐུ་སྔགས་པའི་བུ་མོ་ཡིན་ཏེ་ཕ་མ་གཉིས་ཀས་སྔགས་དོན་ལེགས་པར་སྒོམ་ཤེས་པའི་སྟོབས་ཀྱིས་དེའི་རིགས་ཅན་དུ་འབྱུང་བ་ཡིན་ཏེ། བཅུ་གཉིས་ལོ་ལོན་ལང་ཚོ་ལྡན་པ་ལ། །ལ་སོགས་པའི་སྣོད་དེ་ཟླ་བ་ཕྱེད་ཀྱི་བར་དུ་བཅུད་ཅན་གྱི་ཟས་ཀྱིས་གསོས་ཏེ།

བདེ་བའི་ཤུགས་ཆེན་སྐྱེ་བའི་ཐབས་ཀྱིས་ རྩ་བཙལ་བས་ ཡབ་མིན་པ་མི་དྲན་པ་ཅིག་འབྱུང་སྟེ། དེ་ནས་ཉམས་སུ་ལེན་པར་གསུངས། དེ་ལ་མཉམ་གསུམ། ཞེས་པ་ནས། ཐབས་ཀྱིས་འགྲུབ་ཅེས་པའི་བར་གྱིས་སྟོན་ཏེ་མཉམ་གསུམ་ནི། ལུས་མཉམ་པ། ངག་མཉམ་པ། འདོད་པ་མཉམ་པའོ། །ལུས་མཉམ་པ་ནི། ཡབ་ཡུམ་གཉིས་ཀས་བསྐྱེད་རིམ་ཐབས་ཤེས་རབ་ཏུ་བསྒོམ་ཤེས་པ། ངག་མཉམ་པ་ནི་གཉིས་ཀས་ཡབ་ཡུམ་གྱི་སྙིང་པོ་ཉེ་སྙིང་ཤེས་པའོ། །འདོད་པ་མཉམ་པ་ནི་ཐབས་འདི་ལ་བརྟེན་ནས་བླ་ན་མེད་པའི་བྱང་ཆུབ་ཏུ་འཚང་རྒྱ་བར་འདོད་པ་གཉིས་ཀ་ལ་ཡོད་པའོ། །ལུས་ཀྱི་འཁྲུལ་འཁོར་ཞེས་པ་ནི་ ལུས་ཀྱི་འཁྲུལ་འཁོར། རླུང་གི་མན་ངག སེམས་ཀྱི་དམིགས་པ་དང་གསུམ་ཡིན་ཏེ། དང་པོ་ལུས་ཀྱི་འཁྲུལ་འཁོར་ནི། ཡབ་ཀྱི་གཡོན་པ་འོག་ཏུ་བཅུག་པས་དེའི་རྩ་ཞར་བས་མན་ངག་ནིཕོ་རླུང་གཡས་ནས་རྒྱུ་བ་རླུང་གི་མན་ངག་ཡིན། ཡུམ་གྱི་འཁྲུལ་འཁོར་ནི་ཡབ་ལས་བཟློག་པས་གཡས་པའི་རྩ་ཞར་ནས་མོ་རླུང་གཡོན་ནས་རྒྱུའོ། །སེམས་ཀྱི་དམིགས་པ་ལྷན་ཅིག་སྐྱེས་པའི་ཡེ་ཤེས་ངོས་བཟུང་སྟེ། དེའི་དུས་སུ་ཟག་བཅས་སུ་ཤོར་ན་སྲིད་པ་འཕེལ་བ་ཡིན་པས་ཁྱེའུ་འབྱུང་ངོ༌། །བརྟེན་ནས་དགའ་བཞི་སྐད་ཅིག་བཞི། །ཞེས་པ་ནི། ཕྱི་དུས་མཐའ་དང་བསྟུན་པའི་སྐད་ཅིག་མ་བཞི། ནང་ཉམས་མྱོང་དང་བསྟུན་པའི་དགའ་བ་བཞིའོ། །དེ་ལ་ཡབ་ཡུམ་གཉིས་སྟན་ཐོག་གཅིག་ཏུ་ཚོགས་པའི་དུས་སུ་རྣམ་པར་སྨིན་པའི་སྐད་ཅིག་མ་ལ། དགའ་བ་བཞི་ལས་དགའ་བ། ཕྱག་རྒྱ་བསྣོལ་བ་ལ་སོགས་པ་ནི་སྐད་ཅིག་མ་བཞི་ལས་རྣམ་པར་མེད་པ། དགའ་བ་བཞི་ལས་མཆོག་དགའ། སྟེང་དུ་ཞལ་སྦྱོར། བར་དུ་ལྟེ་བ་སྦྱོར། འོག་ཏུ་གསང་གནས་སྦྱོར་བའི་དུས་དེ་སྐད་ཅིག་མ་བཞི་ལས་རྣམ་པ་སྣ་ཚོགས་པའི་སྐད་ཅིག་མ། དགའ་བ་བཞི་ལས་དགའ་བྲལ་ལོ། །བསྲུབས་པ་དང་སྲུབ་པའི་སྦྱོར་བས་ཐིག་ལེ་གཉིས་ཤོར་གཉིས་ཉམས་ཀྱི་དུས་སུ། སྐད་ཅིག་མ་སྟོང་ཉིད་དུ་འཇུག་པའི་དུས་ཡིན། དགའ་བ་བཞི་ལས་ལྷན་ཅིག་སྐྱེས་པའི་དགའ་བ་ཡིན་ཏེ།

འདིའི་དུས་སུ་རྩ་རླུང་ཐིག་ལེ་སེམས་དང་བཞི་གཅིག་ཏུ་འདྲེས་པའི་གནད་གཅིག་གིས་མཐོ་དམན་སྐྱོན་ཡོན་ཏན་ཐམས་ཅད་འགྲུབ་པ་ཡིན་ཏེ་ངོ་སྤྲོད་ནི་ཞལ་ལས་ཤེས་སོ། །སེམས་ཀྱི་དམིགས་པ་ནི་རྟེན་གཉིས་སེམས་གཅིག་གིས་ ཡབ་ཐོག་ཏུ་ ཟིན་པའི་དུས་སུ་སྲིད་ཁྱེའུ་ཕ་འདྲ་བ་འོང༌། དེ་ལ། །མཐོ་དམན་སྐྱོན་ཡོན་མ་ལུས་པ། །བདེ་ཆེན་རྒྱལ་པོ་ཐབས་ཀྱིས་འགྲུབ། །ཟེར་བས་དུས་དེར་རང་ལ་མགུ་སྟེ། ང་རྟོགས་ལྡན་ཡིན། བཙུན་པོ་ཡིན། མཁས་པ་ཡིན། ཤེས་རབ་ཅན་ཡིན། ལོངས་སྤྱོད་ཅན་ཡིན་སྙམ་པའི་རྩ་བཟང་པོ་རྣམས་སྐྱེས་ན་བུ་ཡང་སྔར་གྱི་ཡོན་ཏན་དེ་རྣམས་ལྡན་པ་འབྱུང་བ་ཡིན། དུས་དེར་རང་ལ་མ་མགུ་སྟེ། ང་འདྲེ་ཆེན་གཅོང་ཆེན་ལ་སོགས་པའི་རྩ་ངན་རྣམས་སྐྱེས་ན་བུ་ཡང་དེའི་རིགས་ཅན་རྣམས་འོང་བ་ཡིན། སེམས་གཅིག་གིས་རྟེན་གཉིས་ཟིན་པའི་དུས་དེར་ཡབ་ཀྱིས་ཡུམ་ཡིད་ལ་བྱས། ཡུམ་གྱིས་རང་ཡིད་ལ་བྱས་ན་བུ་ཨ་མ་འདྲ་བ་འོང༌། དུས་དེར་ཡུམ་གྱི་པང་དུ་ཡབ་མི་བདེ་བར་ཆོད་པར་བྱུང་ན། སྲིད་དེ་ལུས་ཅག་མི་བདེ་བ་ཁྱོར་པོ་ཆེད་པོ་འོང༌། དེའི་དུས་སུ་འཇིགས་པ་དང་བྲེད་དངངས་བྱུང་ན་སྲིད་ཡང་དེ་འདྲ་བ་འོང༌། གང་ལ་ཡང་འཇིགས་པ་དང་ཉམ་ང་བ་བག་ཚ་བ་མ་བྱུང་ན་སྙིང་སྟོབས་ཅན་འབྱུང་བ་ཡིན། དེ་ཡང་སྔར་གྱི་འཁྲུལ་འཁོར་ལོག་ན་རླུང་ཟློག་ནས་བུ་མོར་འོང་བ་ཡིན། མ་ནིང་འཁྲུལ་འཁོར་ཁ་བུབ་གན་རྐྱལ་ཡིན། རླུང་གཉིས་ཀ་ནས་རྒྱུ་བ་ཡིན། གཉིད་ཁུང་ཆགས་ན་དམུས་ལོང་འོང༌། ཉེས་ཚོགས་དེ་ལས་འབྱུང་ངོ༌། །བདེ་ཆེན་རྒྱལ་པོ་ཐབས་ཀྱིས་འགྲུབ། །ཅེས་པ་ནི། བདེ་ཆེན་ནི་ཁམས་བྱང་ཆུབ་སེམས་ཀྱི་ཐིག་ལེ་ཡིན་ལ། དེའི་སྟོབས་རྒྱས་པའི་དུས་སུ་ཆེན་པོ་ཡང་ཡིན་ཏེ་ཁྱད་པར་གྱི་ཐབས་སུམ་ཆོས་ཀྱི་གནད་དུ་བསྣུན་པས་ འཁོར་འདས་ཀྱི་ཡོན་ཏན་ཐམས་ཅད་འགྲུབ་ པས་རྒྱལ་པོའི་ཆོས་དང་ལྡན་ཏེ། ར་ཛ་དེ་ རང་གནས་ནས་མི་བསྐྱོད་པས་ དེའི་ཡོན་ཏན་གྱིས་ གཞན་གྱིས་བཀུར་བ།

བདེ་ཆེན་ཡང་ཡིན་ར་ཛ་ཡང་ཡིན་པས་ གཞན་དབང་དུ་འདུ་གཞན་གྱི་བརྫི་བར་མི་ནུས་པ་དང་བཞི་ཡིན་གསུངས་སོ། །ཆོས་ཐུན་བཞི་པའོ། །ཟག་བཅས་ཟག་མེད་གང་སྒྲུབ་ཀྱང༌། །ཞེས་པ་ནས། བདེ་ཆེན་རྒྱལ་པོ་ཐབས་ཀྱིས་འགྲུབ། །ཅེས་པའི་གཞུང་དེའི་སྟེང་ནས་ཟག་བཅས་འཁོར་བའི་རིགས་རྒྱུད་སྤེལ་བ་བསྟན་ནས། ཡང་གཞུང་དེའི་སྟེང་ནས་ཟག་མེད་མྱ་ངན་ལས་འདས་པའི་སྒྲེ་ལྡོག་དུ་སྟོན་པ་ནི། དེ་ལ་སྤྱིར་འཁོར་འདས་ཐམས་ཅད་རྟེན་འབྲེལ་ཡིན་ཏེ། རྒྱུ་ཕུན་སུམ་ཚོགས་པ་ལས་འབྲས་བུ་ཡང་དེ་དང་མཐུན་པར་འབྱུང་བ་གཤིས་ཡིན། རྒྱུའི་དུས་སུ་ལྷ་དཔའ་བོ་གཅིག་པ་བསྒོམ་ནས། འབྲས་བུའི་དུས་སུ་དཀྱིལ་འཁོར་འཁོར་ལོ་འདོད་པས་མི་ཕན། དཔེར་ན་ཕོ་རེང་མོ་རེང་ལ་བུ་མི་འོང་བ་བཞིན་དུ། ལྷ་ཡང་དེ་དང་འདྲ་བས་དཀྱིལ་འཁོར་གྱི་འཁོར་ལོ་ཡབ་ཡུམ་ཞལ་སྦྱོར་དུ་བསྒོམ་དགོས་པས། མཉམ་གསུམ་ཞེས་པ་ནི། ཟག་བཅས་ཀྱི་སྐབས་དང་འདྲ་ལ་ཁྱད་པར་རང་ཉིད་ཀྱི་སྣང་སེམས་ཡིན་ལ། འདི་ལ་ཡང་ལུས་ཀྱི་འཁྲུལ་འཁོར། རླུང་གི་མན་ངག སེམས་ཀྱི་དམིགས་པ་དང་གསུམ་ཡིན་གསུངས། དེ་ལ་ལུས་ཀྱི་འཁྲུལ་འཁོར་ནི། བསམ་གཏན་གྱི་ཡན་ལག་ལྔ་ཡིན་ཏེ། དེའང་རྗེ་སྒམ་པོ་པའི་ཞལ་ནས། སྡེ་སྣོད་གསུམ་ཤེས་པ་བས། བསམ་གཏན་ཤེས་ན་དགའ་བ་ཡིན། སྡེ་སྣོད་གསུམ་ཤེས་པས་ཏིང་ངེ་འཛིན་རྒྱུད་ལ་སྐྱེ་བའི་ངེས་པ་མེད། ངའི་བཅའ་བ་ལུས་ཀྱི་གནད་རྣམ་པ་ལྔ་འདི་ཤེས་ན། ཏིང་ངེ་འཛིན་རང་ཤུགས་ཀྱིས་སྐྱེ་བ་ཡིན་ཏེ། དེ་བཞིན་གཤེགས་པ་འཁྲུལ་འཁོར་གྱི་རྗེས་སུ་འབྲང་གིས་དེ་དེའི་མི་འབྲང་གསུང༌། མཚན་བརྗོད་ལས། རྡོ་རྗེ་དཀྱིལ་ཀྲུང་རྫོགས་སངས་རྒྱས། །ཞེས་སོ། །བསམ་གཏན་གྱི་ཡན་ལག་ལྔའི་འཁྲུལ་འཁོར་གྱི་སྐྱོན་བསལ་བ་ནི། གཡོན་དུ་ཡོ་ན་འཛིན་པ་སྐྱེ། གཡས་སུ་ཡོ་ན་གཟུང་བ་ཡུལ་རྟོག་སྐྱེ། རྒྱབ་ཏུ་དགྱེ་ན་རླུང་མི་གནས། མདུན་དུ་དགུ་ན་གཏི་མུག་སྐྱེ་ཤེས་རབ་ཆུང༌། སྤྱི་བོ་གཏུམ་ན་ཀླད་པའི་སྟེང་ན་ཁྲག་རྩ་སྦྲུལ་འཁྱིལ་བ་འདྲ་བ་ཡོད་པས་དེ་ནོན་པས་རྨི་ལམ་དུ་སྦྲུལ་ལུས་ལ་འཁྲིལ་པ་ལ་སོགས་པ་ས་བདག་གི་གནོད་པ་འབྱུང་བ་ལ་སོགས་པའི་སྐྱོན་རྣམས་འཁྲུལ་འཁོར་ཉེས་པ་ལས་འབྱུང་བས།

བཅའ་བ་བསམ་གཏན་གྱི་ཡན་ལག་ལྔའི་འཁྲུལ་འཁོར་ལེགས་པ་གནད་ཡིན་གསུངས་སོ། །རླུང་གི་མན་ངག་ནི་ཟག་བཅས་དང་མི་འདྲ་སྟེ་ཡབ་ཀྱི་ཕོ་རླུང་གཡོན་ལ་ཡུམ་གྱི་གཡས་ནི་སློབ་མ་དཔའ་བོའི་རིགས་སུ་འོང༌། དེ་ལས་ལོག་ན་དཔའ་མོའི་རིགས་སུ་འབྱུང་གསུངས་སོ། །སེམས་ཀྱི་དམིགས་པ་ནི་སེམས་གཅིག་རྟེན་གཉིས་ཟིན་པའི་དུས་ནི་ལྷན་སྐྱེས་ངོས་ཟིན་པ་ཡིན་ཏེ། ཕྱིའི་ཕྱག་རྒྱ་ལ་མི་ལྟོས་པར་སློབ་དཔོན་བྱོན་པའི་སྟོབས་དེ་དང་ཡབ་ཡུམ་གཉིས་ཐབས་ཤེས་རབ་གཉིས་དང༌། དབང་བཞི་གསུམ་གྱི་དོན་ལ་སོགས་པ་རྣམས་སེམས་སྣང་སྟོང་དེ་ལ་ཚང་ཞིང་ བདེ་སྟོང་ཡང་ཟེར་ ངོ་སྤྲོད་པ་ནི་ཞལ་ལས་ཤེས་སོ། །བརྟེན་ནས་དགའ་བཞི་སྐད་ཅིག་བཞི། །ཞེས་པས་ཕྱི་དུས་མཐའ་དང་བསྟུན་པའི་སྐད་ཅིག་མ་བཞི། ནང་ཉོན་མོངས་དང་བསྟུན་པའི་དགའ་བ་བཞི་ལས། རང་ཉིད་ཡབ་ཡུམ་བདེ་བ་ཆེན་པོའི་སྐུ་རྒྱན་དང་ཆ་ལུགས་དང་ལྡན་པ་བསྒོམ་པ་ནི་ཕྱི་དུས་མཐའ་དང་བསྟུན་པའི་སྐད་ཅིག་མ་བཞི་ལས་རྣམ་པ་མེད་པའི་སྐད་ཅིག་མ་ཡིན་ལ། གདན་ཐོག་ཅིག་ཏུ་འཚོགས་ནས་ཕྱག་རྒྱ་བསྣོལ་བར་བསྒོམ་པ་ནི་ནང་ཉམས་མྱོང་དང་བསྟུན་པའི་དགའ་བ་བཞི་ལས་དགའ་བ། དེ་ནས་རྡོ་རྗེ་དང་པདྨ་བྱིན་གྱིས་རླབས་པ་ནི། སྐད་ཅིག་མ་བཞི་ལས་རྣམ་པ་མེད་པའི་སྐད་ཅིག་མ་ལ་ནང་ཉམས་མྱོང་དང་བསྟུན་པའི་དགའ་བ་བཞི་ལས་མཆོག་དགའ། ཞལ་ལྟེ་བ་གསང་གནས་གསུམ་སྦྱོར་བ་ནི་ཕྱི་དུས་མཐའ་དང་བསྟུན་པའི་སྐད་ཅིག་མ་བཞི་ལས་མཚན་ཉིད་སྣ་ཚོགས་པའི་སྐད་ཅིག་མ་ཡིན་ལ། དགའ་བ་བཞི་ལས་དགའ་བྲལ་གྱི་དགའ་བ་ཡིན་ནོ། །སེམས་ཀྱི་དམིགས་པ་ནི། སེམས་གཅིག་གིས་རྟེན་གཉིས་ཟིན་ནས་ཡབ་ཐོབ་ཏུ་ཤེས་པ་ཧྲིལ་གྱིས་འདུས་པའི་དུས་སུ། ཕྱི་དུས་མཐའ་དང་བསྟུན་པའི་སྐད་ཅིག་མ་བཞི་ལས་དུས་མཐའ་སྟོང་པ་ཉིད་དུ་འཇུག་པའི་དུས་ཡིན། ནང་ཉམས་མྱོང་དང་བསྟུན་པའི་དགའ་བ་བཞི་ལས་ལྷན་ཅིག་སྐྱེས་པའི་དགའ་བ་ཡིན་ཏེ་དེའི་དུས་སུ།

མཐོ་དམན་སྐྱོན་ཡོན་མ་ལུས་ཀུན། །བདེ་ཆེན་རྒྱལ་པོ་ཐབས་ཀྱིས་འགྲུབ། །ཅེས་པས། མཐོ་བ་རྒྱལ་རིགས་རྗེ་རིགས་སོགས། །གང་བསམ་ཡབ་ལ་ཟིན་པས་མཐོ། །ཞེས་པས་དུས་དེར་ཡབ་རང་ལ་མགུ་སྟེ། ང་བཟང་པོ་ཡིན། མཁས་པ་ཡིན། བཙུན་པོ་ཡིན། རྟོགས་ལྡན་ཡིན། ཤེས་རབ་ཅན་ཡིན། ལོངས་སྤྱོད་ཅན་ཡིན། སྒོམ་སྲན་ཅན་ཡིན་ལ་སོགས་པའི་སྟེང་གིས་གཟུང་ན་སློབ་མ་ཡང་བཟང་པོ་ལ་སོགས་པའི་གོང་གི་ཡོན་ཏན་དེ་རྣམས་དང་ལྡན་པ་འབྱུང་གསུང༌། དམན་པ་མཛེ་ཅན་གཅོང་ཅན་སོགས། །མི་འདོད་བློ་ཡི་མདུད་པས་བསྡམ། །ཞེས་པས། དེའི་དུས་སུ་ང་མཛེ་ཅན་གཅཽང་ཅན་ཤེས་རབ་ཆུང་བ་རྟོགས་པ་མེད་པ་ལ་སོགས་པའི་ཡོན་ཏན་རྣམས་ལས་ལོག་པའི་བློ་དམན་པའི་སྐྱོན་ཅན་སྐྱེས་ན། སློབ་མ་ཡང་འདྲེ་ཅན་ལ་སོགས་པའི་སྐྱོན་ཅན་རྣམས་འོང་ངོ༌། །བཙུན་པ་བཙུན་མ་འདྲ་བ་དང༌། །སྔགས་པ་སྒོམ་མ་འདྲ་བ་དང༌། ལུས་ཅག་བདེ་མི་བདེ་དང༌། དཔའ་བོ་སྡར་མ་ལ་སོགས་པ་རྣམས་ཟག་བཅས་སྐབས་ ཡབ་ཡུམ་གཉིས་ཤེས་པ་གང་ཟིན་གྱི་དབང་དུ་འགྲོ་ དང་འདྲའོ། །རླུང་དབུ་མ་ནས་རྒྱུ་ཞིང་ཡབ་ཡུམ་གཉིས་ཀའི་འཛིན་པ་མ་གྲུབ་བར་བདེ་སྟོང་ངང་ལ་གནས་ན་དཔའ་བོའི་རིགས་སུ་འོང་གསུངས། ལྷ་མི་གསལ་ཞིང་གཉིད་དུ་སོང་ན་སློབ་མ་ལྐུག་པའམ་དམུས་ལོང་འོང་སྟེ། བླ་མ་སོག་པའི་སློབ་མ་གཡུང་རུང་ལྷ་རྩེའི་བུ་བཞིན་ནོ། །རྒྱལ་པོའི་ཆོས་བཞི་ནི་སྔར་དང་འདྲ་ལ་ཁྱད་པར་དུ་བདུད་དང་བགེགས་ལ་སོགས་པས་བར་ཆོད་བྱ་བར་མི་ནུས་པའོ། །བརྟེན་ནས་རྩ་ཡི་གནད་རྣམས་ལ། །ཞེས་པ་ནས་སྲས་མོར་འགྱུར་ཞེས་པའི་བར་གྱིས་སྟོན་ཏེ། དེ་ལ་བརྟེན་པ་ནི་སེམས་གཅིག་གིས་རྟེན་གཉིས་ཟིན་ནས་ཡབ་ཐོག་ཏུ་ཤེས་པ་ཧྲིལ་གྱིས་འདྲིལ་དུས་ཡིན་ལ། རྩའི་གནད་རྣམས་ནི་ས་བདག་རྒྱལ་པོའི་འདུ་ཤེས་ལ་སོགས་པའི་ཐབས་ཁྱད་པར་ཅན་རྣམས་བསྐྱེད་པའོ། །འཁོར་བའི་བདེ་སྐྱིད་ཟག་བཅས་དང༌། །ཞེས་པས་ཟག་བཅས་ཀྱི་ཉམས་ལེན་མཁས་པ་ལ་བརྟེན་ནས་འཇིག་རྟེན་འདིར་བུ་བཟང་པོ་འབྱུང་བས་ཕ་ལ་བདེ་སྐྱིད་འབྱུང་ལ།

བུ་ངན་བྱུར་གྱི་གཉའ་ཤིང་ཡིན་པས་རྩ་ངན་རྣམས་སྡོམ་པ་ཡིན་ནོ། །ཟག་མེད་མྱ་ངན་འདས་པ་དང༌། །ཞེས་པ་ནི། དུས་མཐའ་སྟོང་ཉིད་དུ་འཇུག་པའི་ཟག་མེད་དེ་ལ་བརྟེན་ནས་སློབ་མ་བཟང་པོ་རྣམས་བསྒྲུབ་པས་མྱ་ངན་ལས་འདས་པའི་ཡོན་ཏན་རྣམས་འབྱུང་བ་ཡིན། རིགས་རྒྱུད་སྤེལ་པའི་ཐབས་ནི། འདི་ལས་འབྱུང་བ་ཡིན་ནོ་གསུང༌། །ཞེས་པ་ནི་རྗེའི་ཞལ་ནས། འགའ་ཞིག་སང་གནངས་འབབ་སྲིད་པས། །བུ་བཟང་སྒྲུབ་པས་ཨ་མ་སྐྱིད། །དེ་ལ་བརྟེན་ནས་བདེ་ལེགས་འབྱུང༌། །བུ་ངན་བུ་མོ་སྐྱེས་ན་ཉེས་ཚོགས་འབྱུང༌། །དེ་ཡི་ཕྱིར་ན་གདམས་པ་དགོས། །གསུངས། ཟག་མེད་མྱ་ངན་འདས་པའི་རིགས་རྒྱུད་སྤེལ་བའི་དུས་སུ་འབབ་པའི་གོ་བ་ནི། ཁྱེད་རྣམས་རི་ཁྲོད་ལ་སོགས་པ་སྒྲུབ་པ་བྱས་པས་རོ་གཅིག་གི་རྟོགས་པ་རྒྱུད་ལ་སྐྱེས་ནས་ཚོགས་པ་སྐྱོང་དགོས་པ་འབྱུང་བ་ཡིན་ཏེ། དེའི་དུས་སུ་སློབ་མ་བཟང་པོ་བྱུང་བས་དེ་ལ་བརྟེན་ནས་བླ་མ་བསྐྱེད་པ་ཡིན་ལ། སློབ་མ་ངན་པ་བྱུང་ན་ཉེས་ཚོགས་ཐམས་ཅད་འབྱུང་བས། དེས་ན་ཟག་བཅས་ཟག་མེད་གང་དུ་ཡང༌། སྐྱོན་སྤོང་ཞིང་ཡོན་ཏན་བསྒྲུབ་པ་གལ་ཆེ། རྗེ་ལྷོ་བྲག་པའི་སྲས་ཇི་སྲིད་འཁོར་ལོ་བལྟམས་པ་ལ། སློབ་མས་བླ་མ་ལ་སྲས་མོ་འཁྲུངས་ཞུས་པས་མིང་སློབ་པར་མཛད་ནས། རྗེ་ནཱ་རོ་རིན་ཆེན་ཐུགས་རྗེ་ཡིས། །སྲིད་པ་ལྟེ་བསྒྱུར་གདམས་ངག་ཡོད། །སྲས་བུ་མོར་འགྱུར་བ་ཅང་སྲིད་དམ། །གསུང་སྐད། དེ་ཟག་བཅས་འཁོར་བའི་རིགས་རྒྱུད་སྤེལ་བ་ཡིན་ལ། ཟག་མེད་མྱ་ངན་འདས་ཟེར་ཡང༌། འཁོར་བའི་རང་བཞིན་ལས་མ་འདས་པར་འདུག་པ་སྙམ་ན། དེ་མྱ་ངན་ལས་འདས་པར་བསྒྱུར་དུ་བཏུབ་སྟེ། འཁོར་བའི་རང་བཞིན་ཉོན་མོངས་རྣམ་རྟོག་དེ་ལ་བཅུ་ཆོས་དང་ལྔ་ལྡན་གྱིས་ཉམས་སུ་བླངས་པས། སྒྲུབ་བརྒྱུད་ལ་རྗེ་བཙུན་ཆེན་པོ་མི་ལ་ལྟ་བུ་འབྱུང༌། བཤད་བརྒྱུད་ལ་བླ་མ་རྔོག་པ་ལྟ་བུ་འོང་བ་ཡིན། ཆོས་རྗེའི་ཞལ་ནས། བན་དྷེ་བཟང་ན་སྐྱེས་བུ་སྟེ། །དེ་ཡང་རབ་ཏུ་འབྱུང་བ་ཡིན། །ཞེས་པ་ནི།

ཚུལ་ཁྲིམས་བོ་ཟགས་ལ་མ་སོང་བར་བཙུན་སྡོམ་ཡུལ་ལ་ཞུགས་པས་དང་པོའི་སྲས་དེ་ཁྱེའུ་འོང་ལ། དེ་ཡང་རབ་ཏུ་འབྱིན་པ་ཞིག་འོང༌། དེ་ལ་བརྟེན་ནས་བདེ་སྐྱིད་འབྱུང་བར་ངེས་གསུངས། ཟག་མེད་མྱ་ངན་འདས་པའི་སྐབས་སུ་དང་པོའི་སློབ་མ་དེ་རབ་ཏུ་འབྱུང༌། དེ་ལ་བརྟེན་ནས་བདེ་ལེགས་ཐམས་ཅད་འབྱུང་བ་ཡིན་ནོ། །དེ་མིན་སྲས་མོར་འགྱུར་རོ་གསུང༌། །ཞེས་པ་ནི། ཟག་བཅས་དང་ཟག་མེད་བོ་ཟགས་སུ་སོང་བའི་སྐྱོན་གྱིས་དང་པོ་སྲས་མོ། གཉིས་པ་སློབ་མ་ཡང་མོ་རིགས་འབྱུང་སྟེ་དེ་གཉིས་ཀྱི་སྐྱོན་ཐམས་ཅད་བསྐྱེད་པ་ཡིན་ཏེ་རི་དྲག་པོའི་དཔེ་བཞིན་ནོ། །ཆོས་ཐུན་དྲུག་པའོ། །དུས་ཀྱི་རྒྱལ་པོ་འཁྱུད་སྤྱད་ལ། །ཞེས་པ་ནས། རྩ་ཡི་གནད་ཀྱི་གློད་ལ་བཏང༌། །ཞེས་པའི་བར་གྱིས་བསྟན་ཏེ། དུས་ཀྱི་རྒྱལ་པོ་འཁྱུད་སྤྱད་ལ། །ཞེས་པ་ནི། སེམས་གཅིག་གིས་རྟེན་གཉིས་ཟིན་པའི་དུས་ཡིན་ཏེ། དུས་དེར། བསམ་པའི་རྟེན་འབྲེལ་སྒྲིག་ཚུལ་གྱིས། ཞེས་པས་བཟང་པོ་ངན་པར་འགྱུར་བ་དང༌། ངན་པ་བཟང་པོར་འགྱུར་བ་གཉིས་ཡིན་ཏེ། ཡུལ་རྐྱེན་ལ་བརྟེན་ནས་འགྲུབ་པས་སློབ་དཔོན་ཀླུ་སྒྲུབ་དང༌། གླང་དཀར་ནག་གི་གཏམ་རྒྱུད་བཞིན་ནོ། །རྒྱལ་རིགས་རྗེ་རིགས་བྲམ་ཟེ་དང༌། །ཞེས་པ་ནི་བསམ་པའི་སྒྲིག་ཚུལ་ཡིན་ཏེ། རང་རྒྱལ་པོ་མིན་ཡང་ང་རྒྱལ་པོ་ཡིན་སྙམ་པའི་གདེང་གིས་བཟུང་བས་བུ་ཡང་རཱ་ཛ་ལྟ་བུ་འབྱུང༌། རྗེ་རིགས་ལ་སོགས་འགྲེའོ། །རྒྱལ་རིགས་ལ་སོགས་པའི་རིགས་བཟང་ཡིན་ཡང་བསམ་པ་དམན་པས་ངན་པ་འགྲུབ་སྟེ། ཐམས་ཅད་ཡུལ་རྐྱེན་ལ་བརྟེན་ནས་སྐྱེ་བ་ཡིན་གསུངས། དམན་དང་ཞེས་པ་ལུས་དམན་པ་ཟ་མ་དང་མ་ནིང་མཚན་གཉིས་པའོ། །ངག་དམན་པ་ནི་གང་ལ་ཡང་ངས་མི་འོང་མི་འགྲུབ་ཟེར་བའོ། །ཡིད་དམན་པ་སློབ་དཔོན་མི་འོང་གཞན་དོན་ངས་མི་འོང་སྙམ་པ་ལ་སོགས་པའོ། །བྱེད་ལས་དམན་པ་ནི། གྲལ་འགོར་བཞག་ནས་དབུ་པ་བཞེས་ནས་བསྔོ་བ་ཡོན་བཤད་ལ་སོགས་མི་བྱེད་པར་གྲལ་གཞུག་ཏུ་བསྡད་ནས་ཕམ་ཕབས་ཁྲུད་ཆུ་སྡུད་པ་ལ་སོགས་བྱེད་པའོ། །ངན་པ་ནི་ངོ་ཚ་དང་ཁྲེལ་དམ་མེད་པ་ལ་སོགས་པའོ། །བསོད་ཟད་རྡོ་རྗེའི་ལུས་ལ་ལྟོགས་འགོང་བསོད་ཟད་ཀྱི་རྩ་གནས་པས་བསོད་ནམས་ཆུང་བ་འོང་བ་ཡིན་པས།

དེ་ཕོ་ང་རྒྱལ་ཅན་གྱིས་སྟེང་གིས་གདམས།

པ་ནས་ ཐབས་ལྡན་སེང་གེའི་རྒྱལ་པོ་གློད། །ཞེས་པ་ཡིན་ཏེ། སེམས་གཅིག་གིས་རྟེན་གཉིས་ཟིན་ཅིང་ཡབ་ཐོག་ཏུ་ཤེས་པ་ཧྲིལ་གྱིས་ཟིན་པའི་དུས་སུ་ང་རྒྱལ་པོ་ཡིན། བསོད་ནམས་ཅན་ཡིན་རྟོགས་ལྡན་ཤེས་རབ་ཅན་མཁས་བཙུན་ལ་སོགས་པའི་གདེང་གིས་གློད་པས་སློབ་མ་དེའི་རིགས་ཅན་རྣམས་འབྱུང་ངོ༌། །རིགས་མཐུན་ཆེ་ཐབས་བཟང་ཐབས་ཅན། །ཞེས་པ་ནི་རིགས་མཐུན་ནི་རྒྱལ་པོ་ཡིན་པ་ལ་སོགས་པའི་གདེང་གིས་གང་སྐྱེས་དེའི་རིགས་མི་འདོར་བར་བྱུང་བས་སོ། །ཆེ་ཐབས་ནི་དམ་ཆོས་མཐའ་དག་སྤྱོད་པ་ཡིན་ཏེ་རྗེའི་ཞལ་ནས། ང་ལ་ཆེན་པོ་མང་པོ་ཡོད། །ངན་བྱེད་ལ་ཆེན་པོ་མི་ཟེར་བས། །ཆེན་པོ་རིང་པོ་ཨག་ཚོམ་ཅན། །ཆོས་དང་མཐུན་ན་ཆེན་པོར་མཆི། །གསུངས། བཟང་ཐབས་ནི་བྱང་སེམས་སྤྱི་རྩིས་ཆེ་བ་ཡིན། ཐབས་ལྡན་སེང་གེའི་རྒྱལ་པོ་གློད་པ་ནི། ང་བཟང་ པོ་ཡིན་པ་ལ་སོགས་པའི་ སྙམ་པའི་གདེང་གིས་གློད་པ་ཡིན། སྡུག་དང་ཞེས་པ་སྡུག་པ་ལས་ངན་འདུས་པ་ཡིན་ཏེ། དགྲ་སྡང་བ་དང་འཕྲད་ཀྱི་དོགས། གཉེན་བྱམས་པ་དང་འབྲལ་གྱི་དོགས། ཡོད་པ་སྐྱེད་འཕེལ། མེད་པ་འཚོལ་སྐྱོང་ལ་སོགས་པའི་དུཿཁའོ། །སྐྱོན་ཅན་ཞེས་པ་ནི་རང་སེམས་ལ་སྐྱོན་ཡོད་པས་གཞན་གྱིས་ཀྱང་སྐྱོན་དེ་བགྲང་བ་ལ་སོགས་པའོ། །ཕོངས་པ་ནི་ཟ་བའི་ཟས་མེད། གོན་པའི་གོས་མེད་པའོ། །འདྲེ་ཅན་ནི་རང་ལ་འདྲེ་གདོན་གནོད་པའོ། །གཅོང་ཅན་ནད་བུས་ཟིན་པ་ཡིན། བློ་དམན་པ་རྨོངས་ཤིང་ཤེས་རབ་ཆུང་བ་ཡིན་ནོ། །མི་འདོད་བློ་ཡི་མདུད་པས་བསྡམས། །ཞེས་པ་ནི། སྡུག་པ་ལ་སོགས་པའི་སྐྱོན་དེ་རྣམས་ལས་ཟློག་ཅིང་གདམས་པའོ། །ས་བདག་རྒྱལ་པོ་དག་དང་ནི། །ཞེས་པས། ཅིག་ཤོས་ཀྱི་དུས་དེར་བསམ་པའི་སྟེང་གིས་ང་ས་བདག་རྒྱལ་པོ། ལོངས་སྤྱོད་ཅན། བསོད་ནམས་ཅན། ཤེས་རབ་ཅན་ ཆོས་སྤྱི་དང་རང་གི་མཚན་ཉིད་ཤེས་པའོ། །བླ་མ་སོག་པ་ཆན་ལོན་པ་ལྟ་བུ་ གཞོན་པ་བཙུན་པ་མཁས་པ། ལང་ཚོས་བརྒྱན་པ་ལ་སོགས་པ་འདི་རྣམས་གང་གིས་ཟིན་པའི་རིགས་

དེའི་སློབ་མ་ འགྲུབ་སྟེ། རྒྱུ་ཡི་དུས་ཀྱི་བསམ་པའི་སྟོབས་ཀྱིས་ ར་ཛ་རང་ གཅིག་ལས་མི་འགྲུབ་པ་དང༌། གཉིས་པ་ སློབ་མ་ ལ་སོགས་པའང་བསམ་པའི་སྟོབས་ཀྱིས་ ཐམས་ཅད་ སྒྲུབ་པ་མན་ངག་ འཇིག་རྟེན་མགོན་པོ་ལྟ་བུ་ ཡིན་གསུངས་སོ། །ལང་ཚོས་བརྒྱན་པ་འདི་རྣམས་ནི། ལུས་ཀྱི་ལང་ཚོ་སྒེག་ཅིང་གོས་སོགས་ བླ་མ་སོག་པ་སློབ་མ་ཡེ་ཤེས་གཞོན་ནུ་ལྟ་བུ་ འཕྱོར་བ་ཡིན། ངག་གི་ལང་ཚོ་གླུ་དང་དབྱངས་ལ་སོགས་པ་ཐོགས་པ་མེད་པ་ཡིན། སེམས་ཀྱི་ལང་ཚོ་བརྟུལ་ཞུགས་ཆེ་བ་ཡིན་ཏེ། ནད་དང་སྡུག་བསྔལ་ཅི་བྱུང་ཡང་སྒོམ་པས་ཆོག ཕྱིས་གེགས་སེལ་ནས་འགྲོ་བ་ཡིན། འདི་དངོས་གྲུབ་སྣའི་བྲོ་གཅོང་ཡིན་སྙམ་ནས་སྒོམ་པ་ལ་དཔའ་བ་ཡིན་ནོ། །རྩའི་གནད་ཀྱིས་གློད་པ་ནི་གོང་དུ་རྒྱས་པར་བཤད་དོ། །ཆོས་ཐུན་བདུན་པའོ། །ཐོས་བསམ་རྟགས་ཀྱི་རིགས་འཛིན་པ། །ཞེས་པ་ནི། རྒྱ་གར་གྱི་རི་ཞིག་ལ་པཎྜི་ཏ་གཅིག་གདུགས་གོག་པོ་ཞིག་ཕུབ། ཕྱ་རུ་ཧྲུལ་པོ་ཞིག་གོན། འཁོར་དང་ལོངས་སྤྱོད་ཀྱིས་དབེན་པ། སྤྱིལ་པོ་ལོགས་བཞི་ཆོས་དཔེས་ཁེངས་པ་ཞིག་འདུག་སྐད། ཡོན་བདག་པ་འདྲ་བས་ཁོ་ལ་ཁྱེད་མཁས་པ་པཎྜི་ཏ་ལ་འཁོར་སློབ་བསོད་ནམས་མི་འོང་བར། རྣལ་འབྱོར་པ་བྷུ་སུ་ཀུ་ལ་བསོད་ནམས་འོང་བར་འདུག་པ་ཅི་ཡིན་བྱས་པས་དེ་ན་རེ། ཆར་རྣམས་ཐམས་ཅད་རི་བོའི་རྩེ་ལ་འབབ། །ཆུ་རྣམས་ཕལ་ཆེར་རྒྱ་མཚོའི་གཏིང་དུ་འབབ། །བུད་མེད་ཕལ་ཆེར་མཛའ་བོ་ངན་ལ་འདུ། །ནོར་རྣམས་ཕལ་ཆེར་བླུན་པོའི་ལག་ན་གནས། །མཁས་པ་ཕལ་ཆེར་དབུལ་པོར་གནས་པ་ཡིན། །གསུང་སྐད། དེ་ཡང༌། སངས་རྒྱས་གསུངས་པའི་བཀའ་རྣམས་ལ། ངས་ཐོས་བསམ་བྱས་ལ་གཞན་ལ་བཤད་སྙམ་པའི་དུས་གནད་དེ་མ་ཟིན་པས་སེམས་ཐོས་བསམ་སྒོམ་གསུམ་བཙུན་ལྟ་གྲུབ་མཐའི་ལྟ་བ་ལ་མཆོག་ཏུ་འཛིན་པའི་སེམས་ཀྱིས་གཡེངས་པས་དབུལ་པོར་གནས་ཤིང༌། སེམས་གཅིག་གིས་རྟེན་གཉིས་ཟིན་པའི་དུས་སུ་ངས་ཐོས་བསམ་སྒོམ་པ་བྱས་གསུངས། མཁས་བཙུན་རྟོགས་ལྡན་ལ་སོགས་པའི་གདེངས་རྩས་གློད་ན་སློབ་མ་ཐོས་པ་ལ་སོགས་པའི་ཡོན་ཏན་ལྡན་པ་མང་པོ་ཚུར་འདུ།

འཆི་བ་དང་མི་རྟག་པ་བསྒོམ་ན་དེ་འདྲ་བ་ཡང་འོང༌། བདག་མེད་གཉིས་བསྒོམ་ན་དེ་ལྟ་བུ་འོང༌། སློབ་དཔོན་དག་གིས་གློད་བྱས་ཏེ། །དེའང་བཅིང་ན་ཤིན་ཏུ་ལེགས། །ཞེས་པ་ནི། སྔ་མ་ནི་དེ་ཉིད་བྱེད་པའི་བློ་ཡིན་ལ་གློད་པ་ནི་སེམས་པ་རྒྱ་ཆེར་གཏོང་བ་ཡིན་ལ། བཅིངས་པ་ནི། སེམས་གཅིག་གིས་རྟེན་གཉིས་ཟིན་པའི་དུས་སུ་མངའ་རིས་བོད་ཙམ་ན་དགེ་བཤེས་ང་ལས་ཆེ་བ་མེད་སྙམ་དུ་བསམས་པས། དགེ་བཤེས་གཞན་ཚོ་འདུ་བ་དང་ལོངས་སྤྱོད་བསོད་ནམས་ཤེས་རབ་ཅན་རྣམས་འཁོར་དུ་འོང་བ་ཡིན་གསུང༌། དད་གུས་བདག་གཞན་འགྲོ་ལྡོག་གནད། །གཅིག་ལ་གཅིག་བརྟེན་མཚུངས་ལྡན་འགྲུབ། །ཅེས་པ་ནི། རང་ཉིད་ཕར་ལ་མོས་ན་གཞན་དེ་ཚུར་ལ་མོས། རྟེན་འབྲེལ་ཕོ་གསར་མདའ་འཕེན་ཡིན། བཅུ་ཆོས་ཀྱི་གནད་ཟིན་ན་ཚུར་ལ་མ་ཟིན་ན་གཞན་དབང་འགྱུར། འབྲིང་སློབ་མ། ཐ་མ་ཡོན་བདག་དབང་དུ་འདུ། འགྲོ་ས་གཉིས་ལས་མེད་གསུངས་སོ། །སངས་རྒྱས་ཇོ་སྲས་ཀྱིས་བླ་མ་ཞིག་པོ་བསམ་གཏན་ཆོས་གདུང་སེལ་ཟླ་བའི་ཐིགས་པ་གཟིགས་པས་མོས་གུས་བྱས་པ་དེ་ལ་གནད་དུ་བཏང་ཞིང་བསྒོམས་པས། བླ་མ་ཞིག་པོའི་སློབ་མ་ཤེས་རབ་བཀྲ་ཤིས་ལ་སོགས་པ་མང་དུ་འདུས་གསུངས། བླ་མ་གྲོ་མོ་བས་ཕག་མོ་གྲུར་བྱོན་པའི་དུས་སུ། བདེ་བར་གཤེགས་པའི་སྐུ་འབུམ་ལ་འཆན་ཕུ་རྒྱ་རས་ཀྱིས་རྒྱ་ཕིབས་ལེགས་པ་ཞིག་ཕིབས་པ་གཟིགས་པས་ངོ་མཚར་སྐྱེས་ཏེ། ཕ་དེ་འདྲ་བ་ལ་བུ་དེ་འདྲ་བ་འོང་བ་སྙམ་ནས་མོས་གུས་སྐྱེས་པ་དེ་ལ་གནད་དུ་བཏང་བས་ཕྱིས་འཆན་ཕུ་བའི་སློབ་མ་རྣམས་བྱོན་པ་ཡིན་གསུངས། རང་རྫས་བསམ་པས་མ་ཐེངས་ན། །གཞན་རྫས་དབང་དུ་འདུ་མི་སྲིད། །གསུངས་པས་རང་གི་སློབ་མ་གཞན་འཆོར་བའི་འཕངས་སེམས་བྱུང་ན་ལྔ་ལྡན་བསྒོམ་ལ་སློབ་མ་བླ་མ་ལ་ཡང་ཡང་དབུལ། དེས་གཞན་གྱི་སློབ་མ་ཚུར་འདུ་བ་ལ་སློབ་དཔོན་དེས་མི་འཚེ་བ་འོང་བ་ཡིན། ནཱ་རོ་རིན་ཆེན་ཐུགས་རྗེ་ཡི། །ཡང་ཅིག་ཞུས་པས་འདི་སྐད་གསུངས། །ཞེས་པ་ནི།

རིན་པོ་ཆེ་གྲོ་མོ་བའི་རྨི་ལམ་དུ། རྡོ་རྗེ་འཆང་ནས་ཆོས་རྗེ་ཡན་ཆད་ཀྱི་བཀའ་བརྒྱུད་རྣམས་གྲལ་མཛད་ནས་བཞུགས་པ་གཟིགས་པས། ཁྱོད་ཀྱང་གྲལ་གཞུག་ལ་མཐུད་ལ་སྡོད་གསུང་སྐད། སང་ཉིན་ཆོས་རྗེའི་སྤྱན་སྔར། རྡོ་རྗེ་འཆང་ནས་ད་ལྟའི་བར། །ངོ་མཚར་ཅན་གྱི་ཆིག་བརྒྱུད་འདི། །རྒྱུན་མི་འཆད་དུ་བྱོན་པའི་ཐབས། །ཇི་ལྟར་བྱས་ནས་འོང་བ་ལགས། །ཞུས་པས། སྟོང་པ་ཉིད་དང་སྙིང་རྗེ་ལ། །གནད་ལྔ་ལྡན་དག་གིས་ཉམས་བླངས་པས། །སྟོང་ཉིད་སྙིང་རྗེ་མངོན་དུ་འགྱུར། །དེ་ཡིན་དེ་ལྟར་ཉམས་སུ་ལོངས། །གསུངས་པ་ནི། སྟོང་པ་ཉིད་དང་སྙིང་རྗེ་ཟུང་དུ་ཆུད་པ་ལ་ཐབས་ལྔ་ལྡན་དང་བཅུ་ཆོས་ཀྱིས་ཉམས་སུ་བླངས་པས་སྟོང་ཉིད་སྙིང་རྗེའི་བདག་ཉིད་རྡོ་རྗེ་འཆང་དུ་འགྱུར་གསུངས། གསང་སྔགས་ཐབས་ཀྱི་གདམས་པ་དང༌། །ཞེས་པ་ནི། གསང་སྔགས་ནས་ཐབས་གཙོ་བོར་གསུངས་པ་ནི་རླུང་ཅིག་ལ་བརྟེན་ནས་རིགས་རྒྱུད་སྤེལ་བ་འདི་ཐབས་ཡིན། ཤེས་རབ་གཙོ་བོར་གསུངས་པ་མིན་གསུངས། སྣང་བ་སེམས་སུ་གསུངས་པ་དང༌། ཞེས་པ་ནི། མི་སྣང་ན་མི་སྣང་བ་ཐམས་ཅད་སེམས་སྣང་བ་འདི་ཤེས་ཤིང་ཉམས་སུ་བླངས་པས་ཏིང་ངེ་འཛིན་དུ་འགྱུར་ཏེ། རྟེན་འབྲེལ་སྟོང་ཉིད་དུ་འཇུག་ལ། རྩ་རླུང་གནད་ཀྱི་བྱེད་པ་དང༌། །ཞེས་པ་ནི་རྩ་ནི་འདུན་པའི་རྩ་ཡིན་ལ། རླུང་ནི་འཐོར་བ་དང་སྡུད་པ་ལ་སོགས་པ་བྱེད་པ་ཡིན་གསུངས་པས། འཁོར་འདས་གཉིས་ཀའི་བྱ་བ་བྱེད་ལ། ཉམས་སུ་བླངས་པས་རྟོགས་པ་འབྱུང་སྟེ། སྟོང་ཉིད་རྟེན་འབྲེལ་དུ་འཆར་བའོ། །ཕྱི་ནང་གསང་གསུམ་རྟེན་འབྲེལ་རྣམས། །ཞེས་པ་ནི། ཨེ་ཆུང་དུ་སྙུང་བྱུང་ནས་རྟེན་འབྲེལ་དུ་བལ་ལུའི་མེ་ཏོག་ཅིག་དང་ཟ་འོག་ཁ་གང་ཡོད་ན་ཕན་པར་དགོངས་པ་ལ། བླ་མ་ཡེལ་ཟེར་བའི་ཡོན་བདག་ཅིག་ཡོད་པ་ལ། ནང་ཅིག་ལྐུག་ཆུང་ཞིག་བ་ལུ་མེས་འཚིག་པའི་མེ་ཏོག་ཅིག་དང༌། ཟ་འོག་དུད་པས་ཁྱེར་བ་ཐོང་བ་ཅིག་བྱུང་བས་དེར་ཐུགས་ཆད། ཟ་འོག་གི་མེ་ཏོག་དེ་དྲིལ་ནས་ཕྱག་གིས་སླེབས་ཚད་དུ་འཕངས་སྐད།

དེར་ནད་སོས་འདོད་ཀྱི་སྤྲོས་པ་བཅད་ནས་ཐུགས་དམ་མཛད་པས་ཞག་གསུམ་གྲོ་དང་བཞི་ན་མཛེ་སོས་གསུངས། ཕྱིས་བླ་མ་ཡེལ་གྱིས་ཟ་འོག་འཁར་ཐབས་བཟང་པོ་ཁ་གང། མེ་ཏོག་ཁྲ་ཡ་ལེ་བ་སླེ་བ་གང་ཁྱེར་བྱུང་བས། ཕྱིའི་རྟེན་འབྲེལ་འདི་ལ་གཏད་པ་མེད་གསུངས། འོན་དུ་ལགས་ཀྱང་ཕྱི་རྟེན་འབྲེལ་མེ་ཏོག་དང་ཟ་འོག་ལ། ནང་རྟེན་འབྲེལ་དུ་མཛེ་སོས། གསང་བ་རྟེན་འབྲེལ་དུ་རྟེན་འབྲེལ་སྟོང་ཉིད་དང༌། སྟོང་ཉིད་རྟེན་འབྲེལ་ཐུགས་སུ་ཆུད་པས་སྐྱོན་སྤང་བ་དང་ཡོན་ཏན་བསྒྲུབ་པ་ལ་མཁས་པ་ནི་ངའི་རྟེན་འབྲེལ་ཡིན་གསུངས། གཞན་ཡང་ཕྱི་རྟེན་འབྲེལ་བསྒོམས་པས། ནང་རྟེན་འབྲེལ་དུ་ཉོན་མོངས་དང་རྣམ་རྟོག་ཞི་བ། གསང་བ་རྟེན་འབྲེལ་དུ་མི་རྟོག་ཡེ་ཤེས་སྐྱེ་བ་ཡིན། ལར་ཉེས་སྐྱོན་ཐམས་ཅད་བསྒོམས་པས་འདག་པ་དང༌། ཡོན་ཏན་ཐམས་ཅད་བསྒོམས་པས་འགྲུབ་པར་བྱེད་པས་ནི། ཕྱི་ནང་གསང་གསུམ་རྟེན་འབྲེལ་རྣམས། སྒོམ་གཅིག་པུས་བསྒྱུར་བ་ཡིན་ནོ་གསུངས། ནུབ་མོའི་རྨི་ལམ་བཟང་ངན་དང༌། སེམས་རྟོག་ཁ་བརྡའ་བཟང་ངན་རྣམས་མིན་ཟེར། རྗེ་ནཱ་རོ་པཎ་ཆེན་གྱི་གདམས་པ་རླུང་གཅིག་ལ་བརྟེན་ནས་རིགས་རྒྱུད་སྤེལ་བར་བྱེད་པའི་རྣམ་པར་བཤད་པ་ཉི་མའི་འོད་ཟེར་ཞེས་བྱ་བ་རྫོགས་སོ།། །། ༨༥༣༽ ༄། །འདོད་ཆགས་དབང་དང་བསྲེ་བ་ནཱ་རོའི་རྡོ་རྗེ་ཚིག་རྐང་གི་འགྲེལ་པ།། ན་མོ་གུ་རུ། ནཱ་རོ་ཆེན་པོའི་ཞལ་སྔ་ནས། །འདོད་ཆགས་དབང་དང་བསྲེ་བ་ བཞི་དང་ འདི། །ཚངས་སྤྱོད་ པ་དང་ ལས་ཀྱི་ཕྱག་རྒྱ་ ཡིན་ ནི། །ལུས་ མི་སྤང་བའི་ཐབས་བདུན་ལ་བརྟེན་ ཟུང་རྒྱས་ ཐིག་ལེ་ པར་འགྱུར་བ་ཡིན། །རྡོ་ བདེ་བ་གནད་བསྐུལ་བ་ རྗེ་ འདི་དགའ་བ་བསྐུལ་བ་ བླང་བ་རྟག་ཏུ་བྱ། །ཨ་ རྩ་བྱང་བས་རླུང་ལས་སུ་རུང་བའི་ཐིག་ལེ ་གྷུ་ལི་ནི་བརྟན་པར་སྦྱོར། །རྩ་ཡི་ འཁོར་ལོ་བཞིའི་ གནས་རྣམས་ཐམས་ཅད་དུ། །དགའ་བ་ ཡས་བསྟན་པའི་དགའ་བ་བཞི་འཆར་ བཞི་པོ་རིམ་བསྒོམས་པས། །ཉམས་ལེན་ མགོ་འགྲེམས་བསྟན་པ་

འཁྲུལ་འཁོར་རྣམ་གསུམ་སྟེ། །ཐབས་ བདེ་བ་ཤས་ཆེ་ན་སྟོང་པ། སྟོང་པ་ཤས་ཆེན་ན་བདེ་བ་ དང་ཤེས་རབ་རེ་མོས་བྱ། ། རྩ་རླུང་ཐིག་ལེའི་ནུས་པ་མཉམ་པ། འདོད་ གཉིས་ཀ་གཅིག་གི་བོགས་གཅིག་གིས་འདོན་ཞིང་ཐོབ་པར་འདོད། སོགས་ཉམས་ཞི་ཐེ་ཚོམ་བྲལ། །བོགས་འདོན་ སྐུ་གསུང་ཐུགས་སུ་བསྒོམ་པ་མཉམ་ཡང་ལུས་ངག་ཡིད་གསུམ་མཉམ་པའི་ཡབ་ཡུམ་གཉིས་ བརྩོན་འགྲུས་ཆེན་པོ་སྟེ། །གཅིག་གཅིག་ ཡབ་ཡུམ་གཉིས་ཀ་ལ་བརྟེན་ནས་ ལས་སྐྱེ་དངོས་གྲུབ་ནི། །མཆོག་དང་ཐུན་མོང་མྱུར་ཐོབ་ཤོག །ཚངས་སྤྱོད་ལས་ཀྱི་ བདེ་སྟོང་གཉིས་སུ་མེད་པའི་ ཕྱག་རྒྱ་ལ། རྡོ་རྗེ་ཚིག་རྐང་ཞེས་བྱ་བ་རྫོགས་སོ།། །། ༨༥༤༽ ༄། །རྗེ་མར་པའི་གདམས་ངག་ཚིགས་སུ་བཅད་པ་བརྒྱད་པ།། ན་མོ་གུ་རུ། མཁས་པ་ཆེན་པོ་ནཱ་རོ་པས། །བཅུ་གཉིས་བར་དུ་བླ་མ་བསྟེན། །ཞབས་དྲུང་གདམས་པ་ནོས་པ་ནི། །སྐྱེ་ཤི་རྨི་ལམ་བར་དོ་དང༌། །སྲིད་པའི་བར་དོ་གསུམ་དུ་གནས། །ཉམས་ལེན་བསྲེ་འཕོ་གཉིས་སུ་འདུས། །བསྲེ་བ་བསྒོམས་པས་སངས་རྒྱ་བ། །འཕོ་བ་མ་བསྒོམས་སངས་རྒྱས་ཐབས། །སྐྱེ་ཤི་བར་དོར་བསྐྱེད་རིམ་དང༌། །རྩ་རླུང་རྫོགས་རིམ་བསྲེས་ལ་བསྒོམ། །རྨི་ལམ་དང་པོ་རྨི་དུས་སུ། །འོད་གསལ་མན་ངག་སྒོམ་དང་བསྲེ། །རྨི་ལམ་དུས་སུ་སྒོམ་དང་བསྲེ། །ཉམས་མྱོང་གཅིག་ལ་བརྟེན་ནས་ནི། །འཆི་དུས་སྲིད་པ་བར་དོ་ཡི། །དང་པོ་མ་རིག་འོད་གསལ་འབྱུང༌། །དེ་ཡི་དུས་སུ་རྩ་རླུང་དང༌། །རྨི་ལམ་ཉམས་མྱོང་བརྟན་པ་ཡིས། །འོད་གསལ་བསྟིམ་པས་ཆོས་སྐུ་ཐོབ། །གཞན་པས་བར་དོ་གཉིས་པ་འབྱུང༌། །མ་དག་སྒྱུ་ལུས་བསལ་བ་ལས། །དག་པའི་སྒྱུ་ལུས་ཐོབ་པའོ། །གཞན་ལས་ཐོབ་པར་མ་གྱུར་ན། །བར་དོ་གསུམ་པོ་གྲོང་འཇུག་གི། །སྒོ་ནི་ཆགས་སྡང་གཉིས་ཀྱི་བསྐྱེད། །སྐྱེད་རྫོགས་གཉིས་ཀྱི་ཆགས་སྡང་གིས། །སྒོ་འདི་བཅད་ལ་སངས་རྒྱས་ལ། །མི་ཐོབ་པ་ཡི་ཐེ་ཚོམ་མེད། །སངས་རྒྱས་དང་འདྲ་བླ་མས་གསུང༌། །སྦྱངས་ནས་འཕོ་དང་བཙན་ཐབས་འཕོ། །ལུས་བཅོས་པ་ཡི་འཕོ་བའོ། །མ་བསྒོམས་སངས་རྒྱས་བླ་མས་གསུང༌། །གདམས་ངག་ཚིགས་སུ་བཅད་པ་བརྒྱད་པ་ཞེས་བྱ་བ་རྗེ་བཙུན་ཆེན་པོ་མར་པ་ལོ་ཙཱ་བས་མཛད་པ་རྫོགས་སོ། །ཞུས་དག། །།

༨༥༥༽ ༄། །མོས་གུས་སྲོག་འཁོར་ཁྲིད་ཀྱི་ལོ་རྒྱུས།། རྣམ་དག་ཆོས་སྐུ་འགག་མེད་ལོངས་སྤྱོད་རྫོགས། །སྣ་ཚོགས་སྤྲུལ་སྐུ་ལྷུན་གྲུབ་ངོ་བོ་ཉིད། །སྐུ་བཞི་དབྱེར་མེད་དྲུག་པ་རྡོ་རྗེ་འཆང༌། །མགོན་པོ་འབྲི་གུང་པ་ལ་གསོལ་བ་འདེབས། །འདི་ལྟར་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་ནས། སྟཽན་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཆོས་ཀྱི་ཕུང་པོ་བསམ་གྱིས་མི་ཁྱབ་པ་གསུངས་ཀྱང༌། མདོར་བསྡུ་ན། སྡེ་སྣོད་གསུམ་མམ། རྒྱུ་སྡེ་བཞིར་འདུས། དེའང་བསྡུ་ན། རྣལ་འབྱོར་བླ་མེད་དུ་འདུས། དེའང་བསྡུ་ན་བླ་མའི་མོས་གུས་འབའ་ཞིག་ཏུ་འདུས་པ་ཡིན་ཏེ། གསང་འདུས་ལས། ཉིན་བཞིན་བྲམ་ཟེ་གསོད་པ་དང༌། །མཚམས་མེད་ལྔ་པོ་བྱེད་པས་ཀྱང༌། །ཆོས་འདི་ལ་ནི་བཞུགས་གྱུར་ཅིང༌། །བླ་མ་ལ་གུས་ཡོད་གྱུར་ན། །འགྲུབ་འགྱུར་འདི་ལ་ཐེ་ཚོམ་མེད། །ཅེས་དང༌། ཀྱེ་རྡོ་རྗེ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་གསུངས་པས། དེ་ཡང་དུས་གསུམ་གྱི་སངས་རྒྱས་ཐམས་ཅད་ཀྱང་བླ་མའི་མོས་གུས་གཅིག་པུ་ལ་བརྟེན་ནས་སངས་རྒྱས་དགོས་པར་གསུངས་ཏེ། བླ་མ་མེད་པའི་གོང་རོལ་ན། །སངས་རྒྱས་བྱ་བའི་མིང་ཡང་མེད། །བསྐལ་བ་སྟོང་གི་སངས་རྒྱས་ཀྱང༌། །བླ་མ་དག་ལ་བརྟེན་ནས་བྱུང༌། །ཞེས་པའི་བརྒྱུད་པ་རིན་པོ་ཆེ་འདིའི་བླ་མ་གོང་མ་རྣམས་ཀྱང་མོས་གུས་གསང་བ་འདུས་པ་འདིའི་ངོ་བོར་སངས་རྒྱས་པ་ཡིན་ཞིང༌། ངེད་རང་རྗེས་འཇུག་རྣམས་ཀྱང་འདིའི་ངོ་བོར་འཚང་རྒྱ་དགོས་པ་ཡིན་ཏེ། འདི་ལ་ལོ་རྒྱུས་དང་དགོས་ཆེད་གཉིས་ལས། དང་པོ་ལོ་རྒྱུས་ནི། སྔོན་རྒྱ་གར་ནུབ་ཕྱོགས་རི་བོ་ཛུ་ན་བྷྲི་ཞེས་བྱ་བའི་གནས་སུ། བཅོམ་ལྡན་འདས་རྡོ་རྗེ་འཆང་ཆེན་ཆེན་པོ་ལ། རྗེ་བཙུན་ཏིལླི་པ་དང༌། མ་ཏི་ས་ཧ་དང༌། ཀ་ན་ཀ་ཤྲཱི་དང༌། གཏུམ་པའི་ཤུགས་ཅན་མ་དང༌།

པཉྩ་དང༌། ནམ་མཁའི་གོས་ཅན་མ་དང༌། དུར་ཁྲོད་སྤྱོད་པ་དང༌། བརྟུལ་ཞུགས་སྤྱོད་པ་བ་དང༌། གྲུབ་པ་ཐོབ་པའི་རྣལ་འབྱོར་པ་བརྒྱད་ཀྱིས་མཇལ་བའི་དུས་སུ་ཐུན་མོང་མ་ཡིན་པའི་གདམས་པ་ཞུས་པས། དབང་བསྐུར་ཅིང་བྱིན་གྱིས་བརླབས་ཏེ། ཕྱག་གཡས་པ་སྤྱི་བོར་བཞག་པས་བུམ་དབང་གི་ཡོན་ཏན་རྒྱུད་ལ་སྐྱེས། གཡོན་པ་བཞག་པས་གསང་དབང་གི་ཡོན་ཏན་རྒྱུད་ལ་སྐྱེས། གཉིས་ཀ་བཞག་པས་གསུམ་པའི་ཡོན་ཏན་རྒྱུད་ལ་སྐྱེས། སྐུ་ནམ་མཁའ་ལ་ཐིམ་པས་དབང་བཞི་པའི་ཡོན་ཏན་རྒྱུད་ལ་སྐྱེས་པ་དང༌། མོས་གུས་གསང་བ་འདུས་པ་འདི་གསུངས་པས། རྗེ་བཙུན་ཏིལླི་པ་རྡོ་རྗེ་འཆང་དང་དབྱེར་མེད་དུ་གྱུར་ནས། བྷཾ་ག་ལའི་དུར་ཁྲོད་དུ་པཎྜི་ཏ་ག་ཡ་དྷ་ར་ལ་གསུངས་པ། ཀླུ་སྒྲུབ་ཨརྻ་དེ་ཝ་དང༌། །བཅོམ་ལྡན་འདས་དང་གཏམ་བྱས། །ས་ར་ཧ་ནི་ཆེན་པོས་ཀྱང༌། །རྟོགས་པ་ང་ལ་འགྲན་དུ་མེད། །གསུངས་ཤིང་རྡོ་རྗེ་འཆང་དངོས་སུ་བཞུགས་སོ། །དེ་ནས་དཔལ་ལྡན་ཆེན་པོ་ནཱ་རོ་པས་ལུང་བསྟན་ཐོབ་ནས། ཤར་ཕྱོགས་ལོགས་སུ་ཀ་མ་ཤཱི་ལར་ཏིལླི་པ་དང་མཇལ་ནས། ལོ་བཅུ་གཉིས་བསྟེན་ཅིང་དཀའ་བ་བཅུ་གཉིས་སྤྱད་པའི་མཐར་སྐུ་ལུས་ཀྱི་ཁྲག་གིས་ཆག་ཆག་བཏབ་ནས་མཎྜལ་ཕུལ་བས་གོང་ལྟར་མོས་གུས་གསང་བ་འདུས་པའི་དབང་བསྐུར་ནས། ཞལ་སྔ་ནས། མོས་གུས་སྲོག་གི་འཁོར་ལོ་འདི། །སེམས་ཆོས་སྐུ་ངོ་སྤྲོད་ཀྱི་བླ་མ་ཡིན། །འདུ་འབྲལ་མེད་པའི་མོས་གུས་ལ། །སེམས་གཟུངས་འཛིན་དུ་མ་ལྟ་ནཱ་རོ་པ། །ཞེས་གསུངས་པས་ཁོང་རང་དང་དབྱེར་མེད་པར་གྱུར་ཏོ། །དེ་ནས་རྗེ་བཙུན་མར་པས་རྒྱར་གར་ལན་གསུམ་བྱོན་ནས། ནཱ་རོ་པ་དང་ལོ་བདུན་ལུས་དང་གྲིབ་མ་བཞིན་དུ་འགྲོགས། གདམས་པ་མ་ལུས་པ་ཐུགས་ཉམས་སུ་བཞེས། ཕྱིས་ཀྱི་དུས་སུ་གསོལ་བ་བཏབ་ཅིང་མོས་གུས་བྱས་པས་དབང་བསྐུར་ཅིང་གདམས་ངག་ཞལ་གདམས་སུ་གནང་བ་དང༌། ལོ་ཙཱ་བ་ཤིན་ཏུ་དགའ་དྲགས་ནས། གདམས་ངག་སྲོག་གི་སྙིང་པོ་ཕྱུང༌། །མོས་གུས་གནད་ཀྱི་སྒོ་མོ་ཕྱེ། །འཁོར་འདས་དབྱེར་མེད་རོ་གཅིག་པའི། །དུས་གསུམ་སངས་རྒྱས་ཀྱི་གདན་ས་ཟིན། །ད་ནི་བན་ཆུང་བོད་དུ་འགྲོ། །གསུངས་པར་གདའ།

དེ་ནས་རྗེ་བཙུན་མི་ལས་ཁོང་གི་སྙན་པ་ཐོས་ནས། དྲུང་དུ་བྱོན་ནས་སྐུ་མཁར་ལ་སོགས་པའི་དཀའ་བ་དཔག་ཏུ་མེད་པ་ལོ་དགུའི་བར་དུ་སྤྱད་ཅིང༌། གསང་སྔགས་ཀྱི་ཆོས་མ་ལུས་པ་གསན་ནས། ཅི་གསུང་བཀའ་བཞིན་བསྒྲུབས་པས། མོས་གུས་ཀྱི་སྲོག་འཛིན་བརྒྱུད་འཛིན་གྱི་སློབ་མར་གཟིགས་ནས་ཐུན་མོང་མ་ཡིན་པའི་གདམས་པ་འདི་གནང་ནས། ཅི་གསུང་བཀའ་བཞིན་བསྒྲུབ་པ་དེ། །མི་ལ་རྡོ་རྗེ་རྒྱལ་མཚན་ཡིན། །གདམས་ངག་བྱིན་པ་དེ་ཙུག་ལགས། །མན་ངག་སྤྲུག་པ་དེ་ཙུག་ལགས། །ཞེས་གསུངས་སོ། །རྗེ་བཙུན་གྱི་སྐུའི་སྙན་པ་རྗེ་སྒམ་པོ་པས་གསན། དྲུང་དུ་བྱོན། གསེར་སྲང་དོ་ཕུལ་བས་མ་བཞེས། ཤངས་ལེན་མ་ལ་སོགས་པའི་མགུར་མཛད། མཉམ་མེད་རིན་ཆེན་དུ་མཚན་བཏགས། སྣོད་ལྡན་བརྒྱུད་འཛིན་གྱི་སློབ་མར་གཟིགས། གདམས་ངག་ཐམས་ཅད་སྦ་སྲི་མེད་པར་གནང་ནས་ལུང་བསྟན་མཛད་དེ། སྙལ་གྱི་སེ་བ་ལུང་དུ་བྱོན་ནས་བསྒྲུབ་པ་མཛད་པས། མོས་གུས་ཀྱི་རྩལ་རྫོགས། སེ་བ་ལུང་པའི་མགུར་མཛད་དོ། །དཔལ་ཕག་མོ་གྲུ་པས་རྗེ་སྒམ་པོ་པའི་དྲུང་དུ་བྱོན་པས། བླ་མ་ལ་མོས་གུས་ཁྱད་པར་འཕགས་པ་ཡོད་པས། ཁྱིས་རྨུགས་པ་ལའང་རྡོ་མི་རྡེགས་པར་ཕྱག་ཐལ་མོ་སྦྱར་ནས་མོས་གུས་མཛད་པས། རྗེ་སྒམ་པོ་པའི་ཞལ་ནས། དགེ་བཤེས་ཁམས་པ་ཁྱོད་ལ་ངའི་བརྒྱུད་འཛིན་རེ་བ་ཡིན། ངས་ཆོས་འདི་གཞན་སུ་ལའང་མ་བྱིན་པ་ཡིན་ཏེ། ཁྱོད་ལ་སྟེར་བ་ཡིན་གསུངས་ནས་གནང་ངོ༌། །ཆོས་རྗེ་རིན་པོ་ཆེ་དཔལ་ཕག་མོ་གྲུ་པའི་དྲུང་དུ་བྱོན་ཙམ་ན་ངའི་གྲྭ་པ་རྫོགས་སོ་གསུངས་ནས་ཤིན་ཏུ་མཉེས་ཏེ། ཞལ་སྔ་ནས། ངའི་བརྒྱུད་པ་དགེ་བསྙེན་ས་བཅུ་པ་ཞིག་གིས་འཛིན་པ་ཡིན་གསུངས་ནས་གྲྭ་པ་གཞན་རྣམས་ལས་ཐུགས་རྩིས་ཆེ་བར་མཛད་ནས་གདམས་པ་འདི་གནང་ངོ༌། །བླ་མ་རིན་པོ་ཆེའི་ཞལ་ནས་ངས་གདམས་པ་བྱིན་པའི་མི་གསུམ་ཡོད་གསུང༌། གང་ལགས་ཞུས་པས། སེང་ཡེ་དང༌། ཤེར་བྱུང༌། 

དབོན་བསོད་ནམས་གྲགས་པ་ ཁྱོད་དང་གསུམ་ཡིན་གསུང༌། གཞན་ལའང་འདིའི་གདམས་ངག་སྣ་རེ་ཙམ་མིན་པ་མ་བྱིན་གསུང་ནས་བཀའ་རྒྱ་མཛད་དོ། །གུ་རུ་པུཎྱ་ཀཱིརྟི་ལ་གནང༌། དེས་གུ་རུ་བཛྲ་ཀཱིརྟི་ལ། དེས་སློབ་དཔོན་ཨར་ཙ་ལ། དེས་གུ་རུ་བཛྲ་རཱ་ཛ་ལ། དེས་ཨུ་པ་རཏྣ་རཱ་ཛ་ལ། དེས་རི་ཁྲོད་པ་ཤེར་གཞོན། དེ་གཉིས་ཀས་བདག་དྷརྨ་ར་ཛས་ཐོས་སོ། །ཡང་ལུགས་གཅིག་ལ་ཆོས་རྗེ། དབོན་དེ་ལ་བླ་མ་གཡོར་སྒོམ། དེས་ཟོ་ཡོ་བ། དེས་རི་ཁྲོད་བྱམས་པ། དེས་སློབ་དཔོན་གྲགས་སེང༌། དེས་རྡོ་རྗེ་གདན་པ་ལས་སོ།། །། ༨༥༦༽༄། །མོས་གུས་སྲོག་འཁོར་གྱི་དབང་བཀའ།། ན་མོ་གུ་རུ། གཉིས་པ་དགོས་ཆེད་ཀྱི་གདམས་པ་ལ་གསུམ་ལས། སྔོན་འགྲོ་དབང་བཞིའི་སྒོ་དབྱེ་བ་དང༌། དངོས་གཞི་ཉམས་ལེན་གྱི་ཆོས་བཞིས་གནད་དུ་བསྣུན་པ་དང༌། རྗེས་འཕྲིན་ལས་ཐ་དད་དུ་སྒྲུབ་པ་དང་གསུམ་མོ། །དེའི་དང་པོ་དབང་བཞིས་སྒོ་དབྱེ་བ་ལ་བཞི་ལས། བུམ་པ་གསང་བ་ཤེས་རབ་ཡེ་ཤེས། ཚིག་དབང་སྟེ་བཞིའི་དང་པོ་ནི་ཏིང་ངེ་འཛིན་གྱི་དབང་བསྐུར་ཏེ། དཀོན་མཆོག་གི་རྟེན་དགྲམ། མཆོད་གཏོར་དང་ཚོགས་ཀྱི་ཡོ་བྱད་བཤམས་ལ། སྐྱབས་སུ་འགྲོ་བ་དང་སེམས་བསྐྱེད། རང་ཉིད་རྩ་བའི་བླ་མར་བསྒོམ། ཐོད་པའམ་རིན་པོ་ཆེའི་སྣོད་དུ་བཛྲ་ཡཀྵའི་སྔགས་ཀྱིས་མེ་ཏོག་སྦྱངས་ཏེ། ཐུགས་ཀའི་ས་བོན་གྱི་ཧཱུཾ་ལས་འོད་འཕྲོས་ནས་མེ་ཏོག་ལ་ཕོག་པས་བླ་མའི་སྐུ་རྡུལ་ཕྲ་རབ་དང་མཉམ་པར་བསྐྱེད་ལ། བརྒྱུད་པའི་གསང་མཚན་ངག་ཏུ་བགྲང་ཞིང༌། རང་གི་ཐུགས་ཀ་ནས་འོད་ཟེར་འཕྲོས་པས་མེ་ཏོག་ལ་ཐིམ་པར་བསམ་ལ་སྟ་གོན་བྱའོ། །དེ་ནས་སློབ་མས་བླ་མ་ལ་གསེར་གྱི་མཎྜལ་ཕུལ་ནས། སེམས་བསྐྱེད། སྤྱིར་རྒྱལ་བ་རིམ་བརྩེགས་བསྒོམ། མདུན་དུ་སངས་རྒྱས་དང་བྱང་ཆུབ་སེམས་དཔའ། གཡས་སུ་ཡི་དམ་གྱི་ལྷ་ཚོགས། གཡོན་དུ་དཔའ་བོ་དང་མཁའ་འགྲོ། རྒྱབ་ཏུ་ཆོས་སྐྱོང་བའི་བསྲུང་མ་རྣམས་བསམ་ལ། དེ་ནས་དགོངས་སུ་གསོལ་བའི་སྐབས་ལ་མོས་གུས་བྱ།

མཆོད་པ་འབུལ་པའི་སྐབས་སུ་ཡིད་ཀྱིས་ལྕོགས་ཚད་དུ་སྤྲུལ་ནས་འབུལ། བཤགས་པའི་སྐབས་སུ་འགྱོད་ཚངས་ཆེན་པོ་བསྐྱེད་པར་བྱའོ། །ངག་ཏུ་ཆོ་གའི་རྗེས་ཟློས་བྱ་བ་ནི། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བྱིན་རླབས་དང་ཡེ་ཤེས་ཀྱི་གཏེར་དུ་གྱུར་པ། རྩ་བ་དང་བརྒྱུད་པའི་བླ་མ་དམ་པ་རྣམས་བདག་ལ་དགོས་སུ་གསོལ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཚད་མེད་ཐུགས་རྗེའི་གཏེར་དུ་གྱུར་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། རབ་འབྱམས་རྒྱ་མཚོའི་ཞིང་ཡོངས་སུ་གང་བ་རྣམ་དག་དབང་གི་གཏེར་དུ་གྱུར་པའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་བདག་ལ་དགོངས་སུ་གསོལ། རང་བཞིན་གྱི་དབྱིངས་ན་བཞུགས་པ་དངོས་གྲུབ་མཆོག་གི་གཏེར་དུ་གྱུར་པའི་ཡེ་ཤེས་ཌཱ་ཀིའི་ཚོགས་སྲུང་མ་དང་བཅས་པ་རྣམས་བདག་ལ་དགོངས་སུ་གསོལ། དངོས་དང་དངོས་མེད་འཁོར་འདས་ཀྱི་ཞིང་ཡོངས་སུ་གང་བ། ཀུན་ཏུ་བཟང་པོའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་རྣམས་དང། བདག་དང་ཁམས་གསུམ་གྱི་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་གྱི་རྒྱུད་ཐ་དད་ཀྱིས་བསྡུས་པའི་འདོད་ཡོན་གྱི་ཚོགས་བསམ་གྱིས་མི་ཁྱབ་པ་རྣམས་མཆོད་པར་འབུལ་ལོ། །བཞེས་སུ་གསོལ། ཐུགས་རྗེས་དགོངས་སུ་གསོལ། བདག་གི་འཁོར་བ་ཐོག་མ་མེད་པ་ན། ཐ་མ་ད་ལྟ་ལ་ཐུག་གི་བར་དུ་བསགས་ཤིང་ཡོད་པའི་ལས་ངན་ཐམས་ཅད་མཐོལ་ལོ་བཤགས་སོ། །ཟད་ཅིང་སྲབ་པ་དང༌། དག་ཅིང་ཚངས་པར་མཛད་དུ་གསོལ། །ཞེས་ལན་གསུམ་གྱི་བར་དུ་བརྗོད་དོ། །དེ་ནས་རྒྱལ་བ་རིམ་བརྩེགས་ངོ་བོ་གཅིག་པ་ལ་བསྡུས་ནས། བླ་མ་ལ་སངས་རྒྱས་ཆོས་སྐུའི་འདུ་ཤེས་བསྐྱེད། དབང་གི་དོན་དུ་གསོལ་བ་གདབ་ཅིང༌། སེམས་ཅན་ཐམས་ཅད་ཀྱི་དོན་དུ་སེམས་བསྐྱེད་པ་ནི། ངག་ཏུ། བླ་མ་རིན་པོ་ཆེ་ཆོས་ཀྱི་སྐུ། །ལྷུན་གྱིས་གྲུབ་ཅིང་འདུས་མ་བྱས། །ངོ་བོ་ཉིད་ཀྱི་རྣམ་པར་དག སྐུ་གསུང་ཐུགས་ཡོན་ཏན་འཕྲིན་ལས་ཀྱི་དབང་བསྐུར་བར་མཛད་དུ་གསོལ།

བདག་མིང་འདི་ཞེས་བགྱི་བས་དེ་ལྟ་བུའི་གཟུངས་རབ་ཏུ་བླངས་ཏེ། རིགས་དྲུག་གི་ནང་ན་འཁོར་བའི་སྡུག་བསྔལ་གྱིས་རབ་ཏུ་གཟིར་བའི་སེམས་ཅན་ཐམས་ཅད་ཕན་བདེ་ཐར་པའི་གནས་ནས་སངས་རྒྱས་ཀྱི་ས་ལ་འགོད་པའི་བྱང་ཆུབ་ཀྱི་སེམས་མཆོག་ཏུ་གྱུར་པ་བསྐྱེད་པར་བགྱིའོ། །ཞེས་ལན་གསུམ་བྱའོ། །དངོས་གཞི་དབང་བསྐུར་བ་ནི། ངོ་བོ་གཅིག་པ་ལ་སངས་རྒྱས་ཀྱི་འདུ་ཤེས་བསྐྱེད་ཅིང་མོས་གུས་དྲག་པོ་བྱས་པས། བླ་མའི་སྐུ་སྤྲུལ་སྐུ་རྒྱལ་བ་རིགས་ལྔའི་རྣམ་པར་བསྒྱུར་ནས་རང་གི་སྤྱི་བོ་རྣམ་སྣང༌། དཔྲལ་བར་མི་བསྐྱོད་པ། རྣ་ལྟག་གཡས་སུ་རིན་འབྱུང༌། ལྟག་པར་འོད་དཔག་མེད། རྣ་ལྟག་གཡོན་དུ་དོན་ཡོད་གྲུབ་པ་རྣམས་བསམས་ནས། དེ་རྣམས་ལ་མོས་གུས་བྱས་པས་མི་བསྐྱོད་པ་འོད་དུ་ཞུ། མཚོག་མར་ཐིམ། ལུས་ཀྱི་སྒྲིབ་པ་དག ལུས་སྣང་ལ་རང་བཞིན་མེད་པ་མི་བསྐྱོད་པའི་ངོ་བོ་མཐིང་ཀར་གྱུར་པར་བསམ། བླ་མ་དམ་པའི་ཐུགས་ཀྱི་དབང་ཐོབ་ཉོན་མོངས་པ་ཞེ་སྡང་གི་དྲི་མ་དག མེ་ལོང་ལྟ་བུའི་ཡེ་ཤེས་ཤར། བདག་བླ་མ་དམ་པའི་ཐུགས་རྡོ་རྗེ་སེམས་པའི་ངོ་བོར་གྱུར་ཨང་སྙམ་དུ་ངེས་ཤེས་བསྐྱེད། རིན་འབྱུང་འོད་དུ་ཞུ། རྣ་ལྟག་གཡས་སུ་ཐིམ། ལུས་འོད་སེར་པོར་གྱུར། བླ་མ་དམ་པའི་ཡོན་ཏན་གྱི་དབང་ཐོབ། ང་རྒྱལ་དག་མཉམ་པ་ཉིད་ཀྱི་ཡེ་ཤེས་ཤར། བདག་བླ་མ་དམ་པའི་ཡོན་ཏན་རིན་ཆེན་འབྱུང་ལྡན་གི་ངོ་བོར་གྱུར་ཨང་སྙམ་དུ་བསམ། འོད་དཔག་མེད་འོད་དུ་ཞུ། ལྟག་པར་ཐིམ། ལུས་འོད་དམར་པོར་གྱུར། བླ་མ་དམ་པའི་གསུང་གི་དབང་ཐོབ། འདཽད་ཆགས་དག སོ་སོར་རྟོགས་པའི་ཡེ་ཤེས་ཤར། བདག་བླ་མ་དམ་པའི་གསུང་སྣང་བ་མཐའ་ཡས་ཀྱི་ངོ་བོར་གྱུར་ཨང་སྙམ་དུ་བསམ། དོན་ཡོད་གྲུབ་པ་འོད་དུ་ཞུ། རྣ་ལྟག་གཡོན་པར་ཐིམ། ལུས་འོད་ལྗང་གུར་གྱུར། བླ་མ་དམ་པའི་འཕྲིན་ལས་ཀྱི་དབང་ཐོབ། ཕྲག་དོག་དག བྱ་བ་གྲུབ་པའི་ཡེ་ཤེས་ཤར། བདག་བླ་མ་དམ་པའི་འཕྲིན་ལས་དོན་ཡོད་གྲུབ་པའི་ངོ་བོར་གྱུར་ཨང་སྙམ་དུ་བསམ།

དེ་ནས་རྣམ་སྣང་འོད་དུ་ཞུ་སྤྱི་བོར་ཐིམ། ལུས་རྣམ་སྣང་གི་རང་བཞིན་འོད་དཀར་པོར་གྱུར། བླ་མ་དམ་པའི་སྐུའི་དབང་ཐོབ། གཏི་མུག་དག ཆོས་ཀྱི་དབྱིངས་ཀྱི་ཡེ་ཤེས་ཤར། བདག་བླ་མ་དམ་པའི་སྐུ་རྣམ་པར་སྣང་མཛད་ཀྱི་ངོ་བོར་གྱུར་ཨང་སྙམ་དུ་བསམ། དེ་ནས་རྣམ་སྣང་གི་ངོ་བོ་དེའང་སྣང་ལ་རང་བཞིན་མེད་པར་བསམ་པའི་སྐུ་ལས་འོད་ཟེར་རིགས་ལྔའི་ཁ་དོག་ཏུ་འཕྲོས་པས། སྣོད་བཅུད་ཐམས་ཅད་ལ་ཕོག བླ་མའི་སྐུ་དཔག་ཏུ་མེད་པར་གྱུར། དེའང་འོད་དུ་ཞུ་ནས་རང་ལ་ཐིམ་པས། བླ་མ་དམ་པ་ཇི་ལྟ་བ་བཞིན་དུ་གྱུར་པར་བསམ། དེ་ནས་བླ་མས་རབ་གནས་ཀྱི་མེ་ཏོག་སློབ་མ་ལ་འཐོར་ཞིང་དཔོན་སློབ་གཉིས་ཀས་བླ་མའི་སྐུ་དཔག་ཏུ་མེད་པ་སློབ་མའི་ལུས་ལ་ཐིམ་པར་བསམ་ཞིང༌། ངག་ཏུ་བླ་མ་རིན་པོ་ཆེའི་སྐུའི་བྱིན་རླབས་ཀྱིས། བཅོམ་ལྡན་འདས་རྣམ་པར་སྣང་མཛད་ཆོས་ཀྱི་དབྱིངས་ཀྱི་ཡེ་ཤེས་ཀྱི་གཟུངས་རབ་ཏུ་ཐོབ་ནས། སྐུ་མི་ཟད་པ་རྒྱན་གྱི་འཁོར་ལོས་འཁོར་བ་མ་སྟོངས་ཀྱི་བར་དུ་འགྲོ་བ་སེམས་ཅན་གྱི་དོན་བྱེད་པར་རབ་ཏུ་གནས་པར་གྱུར་ཅིག བླ་མ་རིན་པོ་ཆེའི་གསུང་གི་བྱིན་རླབས་ཀྱིས་བཅོམ་ལྡན་འདས་སྣང་བ་མཐའ་ཡས་སོ་སོར་རྟོག་པའི་ཡེ་ཤེས་ཀྱི་གཟུངས་རབ་ཏུ་ཐོབ་ནས་གསུང་མི་ཟད་པ་རྒྱན་གྱི་འཁོར་ལོས་འཁོར་བ་མ་སྟོངས་ཀྱི་བར་དུ་འགྲོ་བ་སེམས་ཅན་གྱི་དོན་བྱེད་པར་རབ་ཏུ་གནས་པར་གྱུར་ཅིག བླ་མ་རིན་པོ་ཆེའི་ཐུགས་ཀྱི་བྱིན་རླབས་ཀྱིས་བཅོམ་ལྡན་འདས་མི་བསྐྱོད་པ་མེ་ལོང་ལྟ་བུའི་ཡེ་ཤེས་ཀྱི་གཟུངས་རབ་ཏུ་ཐོབ་ནས། ཐུགས་མི་ཟད་པ་རྒྱན་གྱི་འཁོར་ལོས་འཁོར་བ་མ་སྟོངས་ཀྱི་བར་དུ་འགྲོ་བ་སེམས་ཅན་གྱི་དོན་བྱེད་པར་རབ་ཏུ་གནས་པར་གྱུར་ཅིག །བླ་མ་རིན་པོ་ཆེའི་ཡོན་ཏན་གྱི་བྱིན་རླབས་ཀྱིས་བཅོམ་ལྡན་འདས་རིན་ཆེན་འབྱུང་ལྡན་མཉམ་པ་ཉིད་ཀྱི་ཡེ་ཤེས་ཀྱི་གཟུངས་རབ་ཏུ་ཐོབ་ནས། ཡོན་ཏན་མི་ཟད་པ་རྒྱན་གྱི་འཁོར་ལོས་འཁོར་བ་མ་སྟོངས་ཀྱི་བར་དུ་འགྲོ་བ་སེམས་ཅན་གྱི་དོན་བྱེད་པར་རབ་ཏུ་གནས་པར་གྱུར་ཅིག

།བླ་མ་རིན་པོ་ཆེ་འཕྲིན་ལས་ཀྱི་བྱིན་རླབས་ཀྱི་བཅོམ་ལྡན་འདས་དོན་ཡོད་གྲུབ་པ་བྱ་བ་གྲུབ་པའི་ཡེ་ཤེས་ཀྱི་གཟུངས་རབ་ཏུ་ཐོབ་ནས། འཕྲིན་ལས་མི་ཟད་པ་རྒྱན་གྱི་འཁོར་ལོས་འཁོར་བ་མ་སྟོངས་ཀྱི་བར་དུ་འགྲོ་བ་སེམས་ཅན་གྱི་དོན་བྱེད་པར་རབ་ཏུ་གནས་པར་གྱུར་ཅིག ཤིན་ཏུ་རབ་ཏུ་གནས་པར་གྱུར་ཅིག །ཅེས་དང༌། ཡེ་དྷརྨ་བརྗོད། དེས་ལུས་ཀྱི་སྒྲིབ་པ་དག བུམ་པའི་དབང་ཐོབ། དམ་ཚིག་ཏུ་སྣང་བ་ཐམས་ཅད་བླ་མའི་སྐུར་ཤེས་པར་བྱའོ། །གཉིས་པ་གསང་དབང་ལ། སྔོན་འགྲོ་དཀོན་མཆོག་གི་རྟེན་དང་མཆོད་གཏོར་ལ་སོགས་གོང་དང་འདྲ། དངོས་གཞི་ནི་སྤྱི་བོར་ངོ་བོ་གཅིག་པའི་ཐུགས་ཀར་རྣམ་སྣང༌། སྤྱི་བོར་མི་བསྐྱོད་པ། མགྲིན་པར་སྣང་བ་མཐའ་ཡས། ལྟེ་བར་རིན་ཆེན་འབྱུང་ལྡན། གསང་གནས་སུ་དོན་ཡོད་གྲུབ་པ་སྟེ། བླ་མ་དམ་པ་ལོངས་སྐུ་རྒྱལ་བ་རིགས་ལྔར་བསམས་ལ། བླ་མ་རིན་པོ་ཆེ་ཆོས་ཀྱི་སྐུ་ཞེས་པའི་གསོལ་བ་གོང་ལྟར་བཏབ་པས། དོན་གྲུབ་ཀྱི་གསང་གནས་ནས་ཡེ་ཤེས་ཀྱི་འོད་ཟེར་ལྗང་གུ་བྱོན། སློབ་མའི་གསང་གནས་སུ་ཐིམ་ནས་ལུས་ལྗང་གུར་གྱུར། ཕྲག་དོག་གི་ལས་དང་ཉོན་མོངས་པ་དག་ནས་འོད་ཟེར་གསང་གནས་སུ་འདྲིལ། བྱ་བ་གྲུབ་པའི་ཡེ་ཤེས་ཀྱི་ངོ་བོ་ཐིག་ལེ་ལྗང་གུ་བྱིའུ་སྒོ་ང་ཙམ་ཞིག་ཏུ་གྱུར་པར་བསམ། ཡང་རིན་འབྱུང་གི་ལྟེ་བ་ནས་ཡེ་ཤེས་ཀྱི་འོད་ཟེར་སེར་པོ་བྱུང༌། སློབ་མའི་ལྟེ་བར་ཐིམ་ལུས་སེར་པོར་གྱུར། ང་རྒྱལ་གྱི་ལས་དང་ཉོན་མོངས་པ་དག །འོད་ཟེར་ལྟེ་བར་འདྲིལ་བས་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་ཐིག་ལེ་སེར་པོ་བྱིའུའི་སྒོ་ང་ཙམ་ཅིག་ཏུ་གྱུར་པར་བསམ། ཡང་རྣམ་པར་སྣང་མཛད་ཀྱི་ཐུགས་ཀ་ནས་ཡེ་ཤེས་ཀྱི་འོད་ཟེར་དཀར་པོ་བྱོན། སློབ་མའི་སྙིང་གར་ཐིམ། ལུས་དཀར་པོར་གྱུར། གཏི་མུག་གི་ལས་དང་ཉོན་མོངས་པ་དག །འོད་ཟེར་སྙིང་གར་འདྲིལ། ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ཐིག་ལེ་དཀར་པོ་བྱིའུའི་སྒོ་ང་ཙམ་ཞིག་ཏུ་གྱུར་པར་བསམ།

ཡང་འོད་དཔག་མེད་ཀྱི་མགྲིན་པ་ནས་ཡེ་ཤེས་ཀྱི་འོད་ཟེར་དམར་པོ་བྱུང༌། སློབ་མའི་མགྲིན་པར་ཐིམ། ལུས་དམར་པོར་གྱུར། འདོད་ཆགས་ཀྱི་ལས་དང་ཉོན་མོངས་པ་དག་འོད་ཟེར་མགྲིན་པར་འདྲིལ། སོར་རྟོག་ཡེ་ཤེས་ཀྱི་ངོ་བོ་ཐིག་ལེ་དམར་པོ་བྱིའུ་ཡི་སྒོ་ང་ཙམ་ཞིག་ཏུ་གྱུར། ཡང་མི་བསྐྱོད་པའི་སྤྱི་བོ་ནས་འོད་ཟེར་མཐིང་ག་བྱོན་སློབ་མའི་སྤྱི་བོར་ཐིམ། ལུས་མཐིང་གར་གྱུར། ཞེ་སྡང་གི་ལས་དང་ཉོན་མོངས་པ་དག །འོད་ཟེར་སྤྱི་བོར་འདྲིལ། མེ་ལོང་ཡེ་ཤེས་ཀྱི་ངོ་བོ་ཐིག་ལེ་སྔོན་པོ་བྱིའུའི་སྒོ་ང་ཙམ་ཞིག་ཏུ་གྱུར། དེ་ནས་གསང་གནས་ཀྱི་ཐིག་ལེ་ལྟེ་བའི་ཐིག་ལེ་ལ་ཐིམ། སྤྱི་བོའི་ཐིག་ལེ་མགྲིན་པའི་ཐིག་ལེ་ལ་ཐིམ། དེ་གཉིས་ཀ་ཐུགས་ཀའི་ཐིག་ལེ་ལ་ཐིམ་པ་དང༌། ཨཱཿཞེས་པས་བླ་མ་དམ་པའི་གསུང་གི་སྒྲ་སྐྱེ་མེད་གྲག་སྟོང་དུ་བྱུང་བས། ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ཁྱབ་པར་བསམས་ལ། སྒྲ་དེ་ཐོས་པ་ཙམ་གྱིས་རང་དང་སེམས་ཅན་ཐམས་ཅད་ཀྱི་ངག་གི་དྲི་མ་དག་པར་བསམ། འདི་གནད་ཤིན་ཏུ་ཟབ་པས། དེ་བཞིན་གཤེགས་པ་ཐམས་ཅད་ཀྱི་གསུང་གི་ངོ་བོར་སངས་རྒྱས་ནས་གསུང་མི་ཟད་པ་རྒྱན་གྱི་འཁོར་ལོར་འབྱུང་བས། རྟེན་འབྲེལ་གསུང་གི་ས་བོན་ཞེས་གསུང་བ་ལགས། དེ་ནས་སྤྱི་བོའི་བླ་མ་འོད་ཟེར་ཁ་དོག་ལྔའི་ངོ་བོར་གྱུར་ནས། ཐུགས་ཀའི་ཐིག་ལེ་ལ་ཐིམ་པས་ཐིག་ལེ་མཐིང་ག་ཞིག་ཏུ་གྱུར་པར་བསམ་མོ། །དེས་ངག་གི་སྒྲིབ་པ་དག །གསང་བའི་དབང་ཐོབ་དམ་ཚིག་ཏུ་སྒྲ་གྲགས་པ་ཐམས་ཅད་གསུང་དུ་ཤེས་པར་བྱའོ། །གསུམ་པ་ཤེས་རབ་ཡེ་ཤེས་ཀྱི་སྒོ་དབྱེ་བ་ནི། སྔོན་འགྲོའི་ཆོས་གོང་དང་མཐུན། དེ་ནས་བླ་མའི་ཐུགས་ཀར་བླ་མའི་ངོ་བོ་ཧཾའུ་མཐིང་ནག་ཏུ་བསྒོམ། དེའི་ཕྱོགས་བཞིར། མདུན་དུ་ཨོཾ། གཡས་སུ་ཏྲཱཾ། རྒྱབ་ཏུ་ཧྲཱི། གཡོན་དུ་ཨཱ་རྣམས་བསྒོམས་ནས། ཡིད་ཀྱི་གསོལ་བ་དྲག་ཏུ་བཏབ་པས། ས་བོན་བཞི་འོད་དུ་ཞུ་ནས། བླ་མའི་ངོ་བོ་ཧཱུཾ་ལ་ཐིམ་པར་བསམ།

བླ་མ་རིན་པོ་ཆེ་ཆོས་ཀྱི་སྐུ་ཞེས་གོང་ལྟར་གསོལ་བ་བཏབ་པས། བླ་མའི་སྐུ་ལས་འོད་ཟེར་ཁ་དོག་སྣ་ལྔ་འཕྲོས་པས། ལུས་ངག་ཡིད་གསུམ་གྱི་སྡིག་སྒྲིབ་དག་ནས་ལུས་འོད་ཀྱི་གོང་བུར་གྱུར་ཏེ། བླ་མའི་སྐུ་ལ་ཐིམ། དེ་ཡང་ནམ་མཁའ་ལ་སྤྲིན་དེངས་པ་བཞིན་སྤྲོས་པའི་མཐའ་ཐམས་ཅད་དང་བྲལ་བ་སྟོང་པ་ཉིད་དུ་བསྒོམ་མོ། །དེས་ཡིད་ཀྱི་སྒྲིབ་པ་དག་ཤེས་རབ་ཡེ་ཤེས་ཀྱི་དབང་ཐོབ། དམ་ཚིག་ཏུ་སྣང་སེམས་ཐམས་ཅད་བླ་མའི་ཐུགས་འབའ་ཞིག་ཏུ་ཤེས་པར་བྱའོ། །བཞི་པ་ཚིག་དབང་རིན་པོ་ཆེ་ཞུ་བ་ནི། སྔོན་འགྲོ་གོང་དང་འདྲ། དངོས་གཞི་བླ་མ་ལ་ཡང་དག་པར་རྫོགས་པའི་སངས་རྒྱས་ཆོས་ཀྱི་སྐུའི་འདུ་ཤེས་བསྐྱེད་ནས། ཡུལ་ཡུལ་ཅན་གཉིས་མེད་ཀྱི་ངང་ནས་གསོལ་བ་གདབ་པ་ནི། བླ་མ་རིན་པོ་ཆེ་ཆོས་ཀྱི་སྐུ་ཞེས་པས་གསོལ་བ་གདབ། དེ་ནས་བླ་མས་རིགས་ལྔ་སྤྱི་བསྡུས་ཀྱི་ཕྱག་རྒྱ་སློབ་མ་ལ་བསྟན་ཏེ་ངོ་སྤྲོད་པ་ནི། ཨེ་མ་ཧོ། སྐལ་ལྡན་རིགས་ཀྱི་བུ། །ལྟོས་ཤིག་རང་གི་སེམས་ལ་ལྟོས། །རང་གི་སེམས་ལ་ཚུར་བལྟས་པས། །རང་རིག་ཉིད་དུ་ཉམས་སུ་མྱོང༌། །བསམ་མེད་བརྗོད་པའི་ཡུལ་ལས་འདས། །ཡེ་ཤེས་ལྔ་ཡི་བདག་ཉིད་ཅན། །སེམས་ཉིད་གདོད་ནས་མ་སྐྱེས་པ། །སྟོང་པ་ཉིད་ཀྱི་རང་བཞིན་ནོ། །ཞེས་བརྗོད། ངོ་སྤྲད་པ་ནི། ཨེ་མ་ཧོ་ཞེས་པ་ནི་འབོད་པའི་བརྡའོ། །རང་གི་སེམས་ལ་བལྟས་པས་རང་གི་རིག་པ་ཉིད་ཀྱིས་བློ་ལས་འདས་པར་ཉམས་སུ་མྱོང༌། དེ་རྟོག་དཔྱོད་ཀྱི་ཡུལ་ལས་འདས་ཤིང༌། བརྗོད་བྱ་ཚིག་གི་ཡུལ་ལས་འདས་པ་དོན་ཡེ་ཤེས་ལྔའི་བདག་ཉིད། གདོད་མ་ནས་སྐྱེ་བ་མེད་པ། སྟོང་པ་ཉིད་ཀྱི་རང་བཞིན་དུ་གནས་པའོ། །ཞེས་ཚིག་དབང་རིན་པོ་ཆེ་ངོ་སྤྲད་པའོ། །དེས་སྒོ་གསུམ་ཐ་དད་དུ་འཛིན་པའི་དྲི་མ་དག ཚིག་དབང་རིན་པོ་ཆེ་ཐོབ། དམ་ཚིག་བསྲུང་དུ་མེད་པའི་བསྲུང་བ་ཆེན་པོར་ཤེས་པར་བྱའོ། །ཞེས་སོ། །དེ་ཡང་བླ་མའི་སྐུ་ལས་དབང་བཞི་རྫོགས་པར་ལེན་པ་འདི་ཉིད།

རྒྱུད་སྡེ་ཐམས་ཅད་ཀྱི་དགོངས་པ་མ་འཕྱུགས་པ་དང༌། གདམས་ངག་གི་གནད་མཐར་ཐུག་པར་གསུངས་ཤིང༌། ས་ལམ་གྱི་རིམ་པ་ཡང་འདི་ཉིད་གཅིག་པུས་བགྲོད་པར་གསུངས་ཏེ། ཡེ་ཤེས་རྒྱ་མཚོ་ལས། བླ་མའི་སྐུ་ཡི་དཀྱིལ་འཁོར་དུ། །དབང་བཞི་ཡོངས་སུ་རྫོགས་པར་ཞུས། །ས་ལམ་གྱི་རིམ་པ་མ་ལུས་བགྲོད། །རྒྱུད་སྡེའི་རིམ་པ་གནད་ཀྱི་མཆོག །ཅེས་གསུངས་པའོ། །དེ་ལྟར་དབང་བཞིའི་སྒོ་དབྱེ་བའོ།། །། ༨༥༧༽ ༄། །མོས་གུས་སྲོག་འཁོར་གྱི་ཁྲིད་ཞལ་གདམས་དང་བཅས་པ།། ན་མོ་གུ་རུ། དངོས་གཞི་ཉམས་ལེན་གྱི་ཆོས་བཞིས་ཉམས་སུ་ལེན་པ་ལ་བཞི་སྟེ། ཕྱི་སྒྲུབ་སྤྲུལ་སྐུ་འཕྲིན་ལས་སུ་སྒྲུབ་པ་དང༌། ནང་སྒྲུབ་ལོངས་སྐུ་ཡོན་ཏན་དུ་སྒྲུབ་པ་དང༌། གསང་སྒྲུབ་ཆོས་སྐུ་གཉིས་མེད་དུ་སྒྲུབ་པ་དང༌། དེ་ཁོ་ན་ཉིད་ངོ་བོ་ཉིད་དུ་སྒྲུབ་པ་དང་བཞིའོ། །དེའི་དང་པོ་ཕྱི་སྒྲུབ་སྤྲུལ་སྐུ་འཕྲིན་ལས་སུ་སྒྲུབ་པ་ལ་གསུམ། སྔོན་འགྲོ་གནད་ལ་དབབ་པ་བསགས་སྦྱང་གཉིས། གསོལ་འདེབས་མོས་གུས་ཀྱི་གཏེར་འབྱེད། གསོལ་འདེབས་བྱིན་རླབས་རྒྱ་མཚོ་དང་གསུམ་ལས། དང་པོ་ནི། དབེན་པའི་གནས་སུ་བསམ་གཏན་གྱི་ཡན་ལག་ལྔས་ཅི་བདེ་བར་འདུག་ལ། སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ་སྙམ་དུ་སྨོན་པ་བྱང་ཆུབ་ཀྱི་སེམས་དང༌། དེའི་ཆེད་དུ་ཡང་དག་པར་རྫོགས་པའི་སངས་རྒྱས་བསྒྲུབ་པར་བྱའོ་སྙམ་པ་འཇུག་པ་བྱང་ཆུབ་ཀྱི་སེམས་བསྐྱེད། ལུས་ཡི་དམ་གྱི་ལྷར་བསྒོམ་པའི་མདུན་གྱི་ནམ་མཁར་སེང་གེའི་ཁྲི་དང༌། སྣ་ཚོགས་པདྨ་ཉི་མ། ཟླ་བའི་གདན་གྱི་སྟེང་དུ་རང་གི་རྩ་བའི་བླ་མ་མཚན་དཔེ་དང་ལྡན་པ་བསྟན་པའི་བདག་པོ་ལྟ་བུར་བསྒོམ། རྡོ་རྗེ་འཆང་ནས་བརྒྱུད་པའི་བླ་མ་རྣམས་རྒྱལ་བ་རིམ་བརྩེགས་སུ་བསྒོམ་ཞིང༌། སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བར་དམིགས་ལ། རང་གི་ལུས་ཞིང་གི་རྡུལ་སྙེད་དུ་གྱུར་ནས་ཕྱག་འཚལ་བར་དམིགས་ནས། ན་མོ་གུ་རུ་སརྦ་བུདྡྷ་བོ་དྷི་སཏྭ་བྷྱཿ

ཞེས་པས་ཕྱག་བྱས་ཏེ། དེ་ནས་མཆོད་རྫས་རྣམས་རང་བཞིན་སྟོང་པ་རྣམ་པ་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས་རོལ་མོ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་དམིགས་ནས་འབུལ་བ་ཕྱིའི་མཆོད་པ་དང༌། གཟུགས་རྡོ་རྗེ་མ་ལ་སོགས་ཏེ་ནང་གི་མཆོད་པ་དང༌། བདེ་སྟོང་གཉིས་སུ་མེད་པ་གསང་བའི་མཆོད་པ་དང༌། མདོར་ན་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བ་ལྟ་བུའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པས་མཆོད་པར་བསམ་ཞིང་མཎྜལ་ཕུལ་ལ། ངག་ཏུ་བདག་གི་ལུས་ལོངས་སྤྱོད། ཁ་རྗེ་དབང་ཐང༌། མཐུ་ནུས་པ། རྫས་ཡོ་བྱད། ཡུལ་རིས་རྒྱལ་ཁམས། ཕྱི་ནང་གསང་གསུམ། དེ་ཁོ་ན་ཉིད་ཀྱི་མཆོད་པ་དང་བཅས་པ་འདི་ཉིད། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོ། བླ་མ་རིན་པོ་ཆེའི་སྐུ་གསུང་ཐུགས་ལ་མཆོད་པར་འབུལ་ལོ། ཐུགས་རྗེའི་དབང་གིས་བཞེས་ནས་མོས་གུས་དང་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ཞེས་ལྟོས་མེད་ཀྱི་མཆོད་པ་གལ་ཆེ། དེ་ལྟ་བུ་དེ་ལ་བསོད་ནམས་དཔག་ཏུ་མེད་པར་གསུངས་ཏེ། དུས་གསུམ་སངས་རྒྱས་ཀུན་མཆོད་ལས། །བླ་མའི་བ་སྤུ་ཉག་མཆོད་པ། །དེ་ནི་བསོད་ནམས་ཁྱད་པར་འཕགས། །ཞེས་དང༌། སྡོམ་པ་འབྱུང་བའི་རྒྱུད་ལས་ཀྱང༌། མཆོད་པ་ཐམས་ཅད་ཡོངས་སྤངས་ལ། །བླ་མ་མཆོད་པ་ཡང་དག་བརྩམ། །དེ་མཉེས་པས་ནི་ཀུན་མཁྱེན་པའི། །གོ་ཕང་མཆོག་ནི་ཐོབ་པར་འགྱུར། །བླ་མེད་མཛད་པའི་སློབ་དཔོན་ནི། །རྡོ་རྗེ་སེམས་དཔའ་རབ་མཆོད་ན། །དེ་ཡིས་བསོད་ནམས་མ་བསགས་ཅི། །དཀའ་ཐུབ་མ་བསྟེན་ཅི་ཞིག་ཡོད། །ཅེས་གསུངས་པས། འདི་ནི་བསོད་ནམས་ཀྱི་ཚོགས་བསགས་པའོ། །སྦྱང་བ་ནི་རྒྱལ་བ་རིམ་བརྩེགས་ངོ་བོ་གཅིག་པར་བསྡུས་པའི་ཐུགས་ཀར་དུས་གསུམ་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་ཧཱུཾ་དཀར་ལ་འཚེར་བ་ཞིག་བསམ།

དེ་ལས་རྣམ་དག་གི་བདུད་རྩིའི་རྒྱུན་དཀར་ནར་གྱིས་བབས་ཏེ། རྩ་དབུ་མ་རྡོ་རྗེ་བུ་ག་ནས་ཐོན་སྤྱི་གཙུག་ཚངས་པའི་བུ་གར་ཞུགས་པས། ལུས་ངག་ཡིད་གསུམ་གྱི་སྡིག་སྒྲིབ་ཉེས་ལྟུང་གི་ཚོགས་ཐམས་ཅད་སངས་སངས་དག་ནས། དྲི་ཆེན་དྲི་ཆུའི་ལམ་སོར་མོ་བཅུའི་རྩེ་རྣམས་ནས་མར་ནག་ནུ་རུ་རུ་བུད་པར་བསམ་ཞིང༌། བླ་མའི་ཡི་གེ་བརྒྱ་པ་རྟགས་མ་བྱུང་བར་བཟླས་ཤིང་ཉམས་སུ་བླངས། ཐུན་མཚམས་སུ་བླ་མ་རང་ལ་བསྟིམ། དེ་བཞིན་དུ་བསགས་སྦྱང་གཉིས་སྔ་མ་ལ་སྐྱོ་ན་ཕྱི་མ་ཉམས་སུ་བླང༌། ཕྱི་མ་ལ་སྐྱོ་ན་སྔ་མ་ཉམས་སུ་བླང༌། ལྡང་བའི་དུས་སུ་བསྔོ་བ་བྱ། བསྲུང་བའི་འཁོར་ལོ་བསྟན་པ་ནི། གཞི་གནམ་ས་གའུ་ཁ་སྦྱོར་གྱིས་ལུས་ཀྱི་བར་ཆད་བསྲུང། ཨཱ་ལི་ཀཱ་ལིས་ངག་གི་བར་ཆད་བསྲུང༌། འོད་ཟེར་གྱིས་ཡིད་ཀྱི་བར་ཆད་བསྲུང༌། གནས་གཉིས་ན་འབྱུང་བ་ཚ་གྲང་གི་རྟེན་གཉིས་གནས་པས། འབྱུང་བ་མི་འཁྲུག་ཅིང་བར་ཆད་མི་འབྱུང་བ་ལགས། དེའི་ཉམས་ལེན་འདི་ལྟར་བྱ་སྟེ། རྒྱལ་བ་རིམ་བརྩེགས་ངོ་བོ་གཅིག་པའི་སྤྱི་བོའི་ཨོཾ་ལས་འོད་ཟེར་དཀར་པོ་འཕྲོས། རང་གི་སྤྱི་བོར་ཐིམ། ལུས་ཀྱི་སྒྲིབ་པ་དག མགྲིན་པའི་ཨཱཿལས་འོད་ཟེར་དམར་པོ་འཕྲོས། མགྲིན་པར་ཐིམ། ངག་གི་སྒྲིབ་པ་དག ཐུགས་ཀའི་ཧཱུཾ་ལས་འོད་ཟེར་སྔོན་པོ་འཕྲོས། རང་གི་སྙིང་གར་ཐིམ། ཡིད་ཀྱི་སྒྲིབ་པ་དག དེ་ནས་གའུ་ཁ་སྦྱོར་ནི། རང་གི་འོག་ཏུ་འབྱུང་བས་སའི་ངོ་བོ་རིན་པོ་ཆེ་གསེར་ལས་གྲུབ་པ། འཁོར་ལོ་གའུའི་དབྱིབས་ལྟ་བུ་ཞིག་བསམ། སྟེང་དུ་འབྱུང་བ་ནམ་མཁའི་ངོ་བོ། རིན་ཆེན་དངུལ་ལས་གྲུབ་པའི་འཁོར་ལོ་གའུའི་དབྱིབས་ཡ་ཁེབས་ལྟ་བུར་བསམས་ལ། དེ་གཉིས་ཁ་སྒྲིགས་པའི་ནང་དུ་རང་གི་ལུས་དངོས་པོར་གྲུབ་པ་མེད་པ་སྟོང་པ་ཉིད་དུ་བསམས་ལ། གའུའི་མ་གདན་ལ། རཾ་ལས་ཉི་མའི་དཀྱིལ་འཁོར་དམར་འཁྱིལ་ལེ་བ་ཞིག་བསམ་པའི་དབུས་སུ། ཨཱཿདམར་པོའི་མཐའ་མར་ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན།

པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། རྣམས་ལྕགས་སྲེག་གི་མདོག་ལྟ་བུ་དམར་རམ་པ་གཡོན་སྐོར་དུ་འཁོར་བར་བསམ། གའུ་ཡ་ཁེབས་ཀྱི་དཀྱིལ་དུ་ཨ་ལས་ཟླ་བའི་དཀྱིལ་འཁོར་ཉ་གང་བ་ལྟ་བུ་དཀར་འཁྱིལ་ལེ་བ་ཞིག་བསམ་པའི་དབུས་སུ་ཧཱུཾ་དཀར་པོ་ལ་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཱཻ། ཨོ་ཨཱཽ། ཨཾ་ཨཿརྣམས་དུང་གི་མདོག་ལྟ་བུ་ཉིས་འགྱུར་དུ་གཡས་སྐོར་དུ་དཀར་མེ་རེ་འཁོར་བར་བསམ། དེ་གཉིས་ཀྱི་དབུས་སུ། རྩ་དབུ་མ་ཕྱི་དཀར་ལ་ནང་དམར་བ། ཕྲ་སྦོམ་མདའ་སྨྱུག་ཙམ། འཇའི་རྣམ་པ་ལྟ་བུ་ཡར་སྣ་ཧཾ་ལ་ཟུག་པ། མར་སྣ་ཨ་ལས་ཟུག་པ་གཅིག་ཏུ་བསམ་ཞིང༌། དེའི་དབུས་སུ་ཧཱུཾ་སྔོན་པོ་གཅིག་བསྒོམ་ལ་བླ་མའི་གསང་མཚན་བསྙེན་པར་བྱས་པས། ཧཱུཾ་ལས་ཡེ་ཤེས་ལྔའི་འོད་ཟེར་ཁ་དོག་ལྔ་འཕྲོས་པས། གའུའི་ནང་ཐམས་ཅད་འཇའ་ཚོན་གྱི་རྣམ་པས་ཁྲིག་གིས་ཁེངས་པར་བསམ་ལ་མཉམ་པར་བཞག་གོ། །ཐུན་མཚམས་སུ་རང་གི་ལུས་ཀྲོང་གིས་བྱུང༌། གའུའི་ཡ་ཁེབས་ཟླ་བའི་དྭངས་མ་ཨཱ་ལི་དང་བཅས་པ་འོད་དུ་ཞུ་ནས། སྤྱི་བོའི་ཧཾ་ལ་ཐིམ། གའུའི་མ་ཁེབས་ཉི་མའི་དཀྱིལ་འཁོར་ཀཱ་ལི་དང་བཅས་པ་འོད་དུ་ཞུ་ནས་གསང་གནས་ཀྱི་ཨཱ་ལ་ཐིམ་པས་སྲོག་འཁོར་གྱི་དམིགས་པ་ལ་མ་ཡེངས་པའི་ངང་ནས། གསང་བ་ཡེ་ཤེས་མཆོག་གི་གསོལ་འདེབས་དང༌། ནམ་མཁའ་དབྱིངས་ཀྱི་གསོལ་འདེབས་བྱ། དེས་སྒོ་གསུམ་གྱི་བར་ཆད་མི་འབྱུང་བ་དང༌། དམིགས་པ་གསལ་ཞིང་བོགས་ཐོན་པའི་དགོས་པ་ཡོད་དོ། །ངེས་དོན་ལ་སྦྱར་ན་ལུས་ཡི་དམ་གྱི་ལྷ་སྣང་སྟོང་ཟུང་འཇུག་ཏུ་བསྒོམ་པ་ནི། གནམ་ས་གའུ་ཁ་སྦྱོར་གྱིས་ལུས་ཀྱི་བར་ཆད་བསྲུང་བ་ཡིན། དེ་ཐ་མལ་དུ་སོང་བའམ་སྣང་སྟོང་ཡ་བྲལ་ན། ཁ་སྦྱོར་མ་ཡིན་ཏེ། ལུས་བར་ཆད་ཀྱི་དབང་དུ་སོང་བའོ། །ངག་སྔགས་ཀྱི་སྒྲ་གྲག་སྟོང་དབྱེར་མེད་ཟུང་འཇུག་ཏུ་བསྒོམ་པ་ནི་ཨཱ་ལི་ཀཱ་ལིས་ངག་གི་བར་ཆད་བསྲུང་བ་ཡིན་ཏེ། གྲག་སྟོང་ཡ་བྲལ་བའམ་རླུང་རིག་དབྱེར་མེད་མ་ཤེས་ན། ཨཱ་ལི་ཀཱ་ལི་མ་ཡིན་ཏེ།

ངག་བར་ཆད་ཀྱི་དབང་དུ་སོང་བའོ། །ཡིད་བླ་མའི་ཐུགས་རིག་སྟོང་ཟུང་འཇུག་ཏུ་བསྒོམ་པ་ནི། འོད་ཟེར་གྱིས་ཡིད་ཀྱི་བར་ཆད་བསྲུང་བ་ཡིན། དེ་ཐ་མལ་དུ་སོང་བའམ་རིག་སྟོང་ཡ་བྲལ་ན། འོད་ཟེར་མ་ཡིན་ཏེ། ཡིད་བར་ཆད་ཀྱི་དབང་དུ་སོང་བའོ། དེས་ན་སྐུ་གསུང་ཐུགས་ཀྱི་འཁྱེར་སོ་གསུམ་པོ་འདི་ལ་ཐ་མལ་དང་ཡ་བྲལ་གྱི་བར་མ་ཆོད་པ་ལ་འབད་པར་བྱའོ། །གཉིས་པ་གསོལ་འདེབས་མོས་གུས་ཀྱི་གཏེར་འབྱེད་ནི། རྒྱལ་བ་རིམ་བརྩེགས་གོང་ལྟར་བསྒོམ་ལ། བདུན་རྣམ་དག་བྱས་ནས། དེ་ཐམས་ཅད་འོད་དུ་ཞུ་བ་རྩ་བའི་བླ་མ་ལ་ཐིམ་པར་བསམས་ལ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ་དཔལ་ལྡན་བླ་མ་དམ་པ་འདི་ཉིད་ཡིན་ནོ་སྙམ་པའི་འདུ་ཤེས་བསྐྱེད་ལ། གསང་བ་ཡེ་ཤེས་མཆོག་གི་གསོལ་འདེབས་བྱས་པས། བླ་མའི་ཐུགས་བུམ་སྐུ་ལྟ་བུ་ཁ་བྱེ་བའི་ནང་ན་རྡོ་རྗེ་འཆང་ནས་དུས་གསུམ་གྱི་སངས་རྒྱས་དང་བླ་མ་རྣམས་ཀྱི་ཐུགས་རྗེ་དང་བྱིན་རླབས་ཀྱི་ངོ་བོ། ཡེ་ཤེས་ལྔའི་འོད་ཟེར་དཀར་པོ་རྒྱུན་མི་འཆད་པ་བྱུང་བས། རང་གི་ལུས་ངག་ཡིད་གསུམ་ལ་ཕོག་སྟེ། མོས་གུས་ཀྱི་རྟོགས་པ་རྒྱུད་ལ་ལམ་ལམ་ཤར་བར་བསམས་ལ། གསོལ་འདེབས་ནི། དུས་གསུམ་འཁོར་འདས་ཀྱི་རྒྱུད་ཡོངས་སུ་གང་བ་བླ་མ་རིན་པོ་ཆེའི་སྐུ་གསུང་ཐུགས་ཆོས་ཀྱི་དབྱིངས་མཉམ་པ་ཉིད་ཀྱི་ཡེ་ཤེས་ལྷུན་གྲུབ་རྒྱུན་ཆད་མེད་པ་དང༌། བདག་གི་ལུས་ངག་ཡིད་གསུམ་དབྱེར་མེད་ཅིང་ཐ་མི་དད་པ་ཆོས་སྐུ་འབྲལ་བ་མེད་པའི་མོས་གུས་ད་ལྟ་ཉིད་དུ་རྟོགས་པར་མཛད་དུ་གསོལ། །ཞེས་གསོལ་བ་བཏབ་པས་གདུང་ཤུགས་ཀྱི་མོས་གུས་དྲག་པོ་བཙན་ཐབས་སུ་སྐྱེ་བ་ལགས། །འདིའི་སྐབས་སུ་ལུས་ཀྱི་ཕྱག་སྐོར། །ངག་གི་གསོལ་འདེབས། ཡིད་མོས་གུས་ཀྱི་གདུང་ཤུགས་རྣམས་རྒྱུན་མ་ཆད་པར་ཉམས་སུ་ལེན། དེ་ལ་སྐྱོ་ན། ངོ་བོ་གཅིག་པ་རང་ལ་བསྟིམ་ལ། སེམས་དམིགས་པའི་ཡུལ་དང་ཕྲལ་ཏེ།

སྤྲོས་པ་ཐམས་ཅད་ཀྱི་ཐ་དང་བྲལ་བའི་ངང་ནས་ནམ་མཁའ་དབྱིངས་ཀྱི་གསོལ་འདེབས་བྱས་པས་མོས་གུས་གོང་མ་ལ་བོགས་འདོན་པ་ལགས། དེའི་གསོལ་འདེབས་ནི། རྗེ་ཡིད་བཞིན་ནོར་བུ་གཙུག་གི་རྒྱན། །སྨྲ་བསམ་བརྗོད་མེད་རྒྱལ་བའི་ཐུགས། །མཁྱེན་པའི་ཡེ་ཤེས་ལྔ་དང་ལྡན། །བརྩེ་བའི་བདག་ཉིད་བཀའ་དྲིན་ཅན། །འགྲོ་བ་སྐྱོབ་མཛད་རིན་པོ་ཆེ། །བདག་སེམས་ཉིད་ངང་ནས་གསོལ་བ་འདེབས། །ཆོས་ཉིད་ངང་དུ་བྱིན་གྱིས་རློབས། །སེམས་གདོད་ནས་སྐྱེ་མེད་རྣམ་དག་འདི། །བློ་འདས་ཆོས་སྐུར་རྟོགས་པར་བྱིན་གྱིས་རློབས། །ཞེས་གསོལ་བ་བཏབ་པས། མོས་གུས་ཀྱི་གཏེར་ཁ་ཕྱེད་ཅིང་ཡོན་ཏན་བསམ་གྱིས་མི་ཁྱབ་པ་འབྱུང་བ་ལགས། གསོལ་འདེབས་གཉིས་པོ་འདི་བཟུང་ན་དུས་གསུམ་སངས་རྒྱས་ཐམས་ཅད་ཀྱི་སྙིང་པོ་བཟུང་བ་ཡིན། འདི་ཐོས་པའམ་དྲན་པ་ཙམ་གྱིས་ངན་སོང་དུ་མི་འགྲོ་བ་ཁོ་བོས་གཡོན་ལེན་པ་ཡིན། བརྒྱུད་པའི་བླ་མ་རྣམས་ཀྱི་བྱིན་གྱིས་རློབ་ཅིང་ལུས་དང་གྲིབ་མ་ལྟར་མི་འབྲལ་བ་ལགས་གསུངས་པས་བརྩོན་འགྲུས་ཆེན་པོས་ཉམས་སུ་ལེན། ལྡང་བའི་དུས་སུ་བསྔོ་བ་བྱ། གསུམ་པ་གསོལ་འདེབས་བྱིན་རླབས་རྒྱ་མཚོ་ནི། སྐྱབས་སུ་འགྲོ་བ་དང་སེམས་བསྐྱེད་ནས། རང་ཉིད་རྩ་བའི་བླ་མ་དང་དབྱེར་མེད་པའི་ཡི་དམ་གྱི་ལྷར་བསྐྱེད་པའི་ཁོང་པའི་ནང་གཙང་ལ་དྭངས་པ། ཁྲུ་མ་ཕུས་བཏབ་པ་ལྟ་བུར་བསམས་པའི་སྤྱི་བོར་མི་བསྐྱོད་པ། མགྲིན་པར་འོད་དཔག་མེད། ཐུགས་ཀར་རྣམ་པར་སྣང་མཛད། ལྟེ་བར་རིན་ཆེན་འབྱུང་ལྡན། གསང་གནས་སུ་དོན་ཡོད་གྲུབ་པ་རྣམས་མཚོན་གང་པ་སྤྲུལ་པའི་སྐུར་བསྐྱེད་ལ། གསང་གནས་དོན་གྲུབ་ལས་འོད་ཟེར་ལྗང་གུ་འཕྲོས། ལུས་ཀྱི་ནང་ཐམས་ཅད་ཁེངས། ཕྲག་དོག་ལ་སོགས་པའི་སྒྲིབ་པ་དག དོན་གྲུབ་ཀྱི་སྐུ་ཏིལ་གྱི་གང་བུ་ལྟར་བསམ། དེའི་གནས་ལྔ་ནས་འོད་ཟེར་ཁ་དོག་ལྔ་འཕྲོས། ཕྱི་ནང་བརྟན་གཡོ་ཐམས་ཅད་སྐུ་དེ་ལྟ་བུས་གང༌། དེ་རྣམས་ཀྱང་བླ་མའི་སྐུ་དང་དབྱེར་མེད་དུ་བསྒོམ་པ་ལ།

གསོལ་འདེབས་གོང་མ་གདུང་ཤུགས་དང་བཅས་པས་གསོལ་བ་གདབ། སྐྱེ་མེད་ངང་ནས་འོག་མའང་བྱ། དེ་ནས་ཕྱིའི་བླ་མ་རྣམས་ནང་བཅུད་ཀྱི་བླ་མ་ལ་བསྟིམ། དེ་ཐམས་ཅད་ཀྱང་རང་གི་བ་སྤུའི་བུ་གར་འདུས། གསང་གནས་ཀྱི་བླ་མ་ལ་ཐིམ་པར་བསམ་ལ། གསང་གནས་ཀྱི་བླ་མ་གསལ་བཏབ་ཏེ། གོང་ལྟར་གསོལ་འདེབས་གཉིས་པོ་བྱའོ། །ཡང་རིན་ཆེན་འབྱུང་ལྡན་ལས་འོད་ཟེར་སེར་པོ་འཕྲོས་ཏེ། ལུས་ཀྱི་ནང་ཁེངས། ང་རྒྱལ་ལ་སོགས་པའི་སྒྲིབ་པ་དག རིན་ཆེན་འབྱུང་ལྡན་གྱི་སྐུ་ཏིལ་གྱི་གང་བུ་ལྟ་བུར་བསམ་མོ། །དེའི་གནས་ལྔ་ནས་འོད་ཟེར་ཁ་དོག་ལྔ་འཕྲོས། བརྟེན་གཡོ་ཐམས་ཅད་དེ་ལྟ་བུའི་སྐུར་གྱུར། དེ་རྣམས་ཀྱང་བླ་མའི་སྐུ་དང་དབྱེར་མེད་དུ་བསྒོམ་ལ། གསོལ་འདེབས་གཉིས་པོ་གོང་ལྟར་བྱ། དེ་ནས་ཕྱིའི་བླ་མ་རྣམས་ནང་བཅུད་ཀྱི་བླ་མ་ལ་བསྟིམ། དེ་ཐམས་ཅད་ཀྱང་བ་སྤུའི་བུ་གར་ཞུགས་ནས་ལྟེ་བའི་བླ་མ་ལ་ཐིམ་པར་བསམ་ལ། ལྟེ་བའི་བླ་མ་གསལ་བཏབ་ཏེ། གསོལ་འདེབས་གཉིས་པོ་བྱའོ། །ཡང་རྣམ་པར་སྣང་མཛད་ལས་འོད་ཟེར་དཀར་པོ་འཕྲོས་ལུས་ཀྱི་ནང་ཁེངས། གཏི་མུག་ལ་སོགས་པའི་སྒྲིབ་པ་དག རྣམ་པར་སྣང་མཛད་ཀྱི་སྐུ་ཏིལ་གྱི་གོང་བུ་ལྟར་བསམ། དེའི་གནས་ལྔ་ནས་འོད་ཟེར་ཁ་དོག་ལྔ་འཕྲོས། བརྟེན་གཡོ་ཐམས་ཅད་དེ་ལྟ་བུའི་སྐུར་གྱུར། དེ་རྣམས་ཀྱང་བླ་མའི་སྐུ་དང་དབྱེར་མེད་དུ་བསྒོམ་ལ། གསོལ་འདེབས་གཉིས་པོ་གོང་ལྟར་བྱ། དེ་ནས་ཕྱིའི་བླ་མ་རྣམས་ནང་བཅུད་ཀྱི་བླ་མ་ལ་བསྟིམ། དེ་ཐམས་ཅད་ཀྱང་རང་གི་བ་སྤུའི་བུ་གར་ཞུགས། སྙིང་ཁའི་བླ་མ་ལ་ཐིམ་པར་བསམ་ལ། སྙིང་ཁའི་བླ་མ་གསལ་བཏབ་སྟེ། གསོལ་འདེབས་གཉིས་པོ་བྱའོ། །ཡང་འོད་དཔག་མེད་ལས་འོད་ཟེར་དམར་པོ་འཕྲོས། ལུས་ཀྱི་ནང་ཐམས་ཅད་ཁེངས། འདོད་ཆགས་ལ་སོགས་པའི་སྒྲིབ་པ་དག འོད་དཔག་མེད་ཀྱི་སྐུ་ཏིལ་གྱི་གང་བུ་ལྟར་བསམ། དེའི་གནས་ལྔ་ནས་འོད་ཟེར་ཁ་དོག་ལྔ་འཕྲོས། བརྟན་གཡོ་ཐམས་ཅད་དེ་ལྟ་བུའི་སྐུར་གྱུར། དེ་རྣམས་ཀྱང་བླ་མའི་སྐུ་དང་དབྱེར་མེད་དུ་བསྒོམ་ལ།

གསོལ་འདེབས་གཉིས་པོ་གོང་ལྟར་བྱ། དེ་ནས་ཕྱིའི་བླ་མ་རྣམས་ནང་བཅུད་ཀྱི་བླ་མ་ལ་བསྟིམ། དེ་ཐམས་ཅད་ཀྱང་བ་སྤུའི་བུ་གར་ཞུགས་ནས་མགྲིན་པའི་བླ་མ་ལ་ཐིམ་པར་བསམ་ལ། མགྲིན་པའི་བླ་མ་གསལ་བཏབ་སྟེ་གསོལ་འདེབས་གཉིས་པོ་བྱའོ། །ཡང་མི་བསྐྱོད་པ་ལས་འོད་ཟེར་སྔོན་པོ་འཕྲོས། ལུས་ཀྱི་ནང་ཐམས་ཅད་ཁེངས། ཞེ་སྡང་ལ་སོགས་པའི་སྒྲིབ་པ་དག མི་བསྐྱོད་པའི་སྐུ་ཏིལ་གི་གོང་བུ་ལྟར་བསམ། དེའི་གནས་ལྔ་ནས་འོད་ཟེར་ཁ་དོག་ལྔ་འཕྲོས། བརྟན་གཡོ་ཐམས་ཅད་དེ་ལྟ་བུའི་སྐུར་གྱུར། དེ་རྣམས་ཀྱང་བླ་མའི་སྐུ་དང་དབྱེར་མེད་དུ་བསྒོམས་ལ། གསོལ་འདེབས་གཉིས་པོ་གོང་ལྟར་བྱ། དེ་ནས་ཕྱིའི་བླ་མ་རྣམས་ནང་བཅུད་ཀྱི་བླ་མ་ལ་བསྟིམ། དེ་ཐམས་ཅད་ཀྱང་རང་གི་བ་སྤུའི་བུ་གར་ཞུགས་ནས། སྤྱི་བོའི་བླ་མ་ལ་ཐིམ་པར་བསམས་ལ། སྤྱི་བོའི་བླ་མ་གསལ་བཏབ་ལ་གསོལ་འདེབས་གཉིས་པོ་བྱའོ། །དེ་ནས་གནས་ལྔའི་བླ་མ་གསལ་བཏབ་ལ། གསང་གནས་ཀྱི་བླ་མ་ལྟེ་བའི་བླ་མ་ལ་བསྟིམ། སྤྱི་བོའི་བླ་མ་མགྲིན་པའི་བླ་མ་ལ་བསྟིམ། དེ་གཉིས་ཀྱང་སྙིང་ཁའི་བླ་མ་ལ་བསྟིམས་པས། ཐུགས་ཀར་རྣམ་སྣང་གི་ངོ་བོར་གནས་པ་གསལ་བཏབ་ལ་དམིགས་པ་མ་ཡེངས་པའི་ངང་ནས། མོས་གུས་དང་གདུང་ཤུགས་དྲག་པོས་གོང་ལྟར་གསོལ་བ་གདབ། ཆེད་དུ་བཅོས་ཏེ་མོས་གུས་བྱ་བ་ནི། ལུས་མཆི་མ་འཁྲུག་པ། ངག་གསོལ་བ་གདབ་པ། ཡིད་ཀྱིས་མོས་གུས་དུང་དུང་བ་སྙིང་ཁོང་རུས་པའི་གཏིང་ནས་བསྐྱེད་པར་བྱའོ། །དེ་ལྟར་བྱས་པས་དང་པོ་ལ་བློ་ཞེན་པའི་མོས་གུས་ཤིག་སྐྱེ། དེ་ནས་བཟོད་ཐབས་མེད་པའི་མོས་གུས་ཟུག་དང་བཅས་པ་ཞིག་འཆར། མོས་གུས་དེ་ལ་ཤེས་པ་རྩེ་གཅིག་ཏུ་སོང་ན། ཉིན་མཚན་མེད་པར་སྐྱོ་དུབ་མི་འབྱུང༌། ཁྱད་པར་གྱི་གནད་མོས་གུས་ཀྱི་གདམས་པ་འདིར་རིགས་ལྔ་སྤྲུལ་སྐུའི་ངོ་བོར་སངས་རྒྱས་ནས། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས་གང་ལ་གང་འདུལ་གྱི་སེམས་ཅན་གྱི་དོན་ལྷུན་གྲུབ་ཏུ་འབྱུང་བའང་ཁྱད་པར་གྱི་གདམས་པ་འདིའི་གནད་ལས་བྱུང་བ་ཡིན་ཏེ།

བརྒྱུད་པ་རིན་པོ་ཆེ་འདི་ལྟ་བུ་ཡིན། དེ་ནས་ཕྱི་རོལ་ཏུ་སྣང་སྲིད་ཐམས་ཅད་བླ་མར་འཆར་བའང༌། ནང་དུ་སྐུ་ལྔ་ཡེ་ཤེས་ལྔ་པོ་འདིའི་བྱེད་པས་བྱུང་བ་ཡིན་ཏེ། ཕྱི་ནང་གནད་གཅིག་པ་ཡིན་པས་སྣང་སེམས་ཟུང་འཇུག་འབའ་ཞིག་ཏུ་གནས་པ་ལགས་སོ་གསུང༌། ཉིན་རྟགས་ནི། ཐུན་མོང་མ་ཡིན་པའི་མོས་གུས་སྐྱེ་བ་དང༌། རྩེ་གཅིག་གི་མངོན་པར་རྟོགས་པ་སྐྱེ་བ་དང༌། སྣང་སྲིད་ཐམས་ཅད་བླ་མའི་སྐུར་འཆར་བ་ལ་སོགས་པ་འབྱུང་ངོ༌། །མཚན་རྟགས་ནི། མེ་ཏོག་གི་ལྗོངས་ཆེན་པོ་དང༌། རིན་པོ་ཆེའི་ཐང་མ་དང༌། ནམ་མཁའ་དྭངས་པ་ལ་ཉི་ཟླ་ཤར་བ་དང༌། མེ་ཏོག་དང་འབྲས་བུའི་ཕུང་པོ་ལ་སོགས་པའི་ལྟས་ཁྱད་པར་ཅན་རྣམས་ཉམས་སམ་རྨི་ལམ་དུ་འབྱུང་ངོ༌། །དེ་དག་ནི་བླ་མའི་ཚུལ་བསྟན་པ་ཕྱི་སྒྲུབ་སྤྲུལ་སྐུ་འཕྲིན་ལས་སུ་སྒྲུབ་པ་ཐོན་ཆོས་དང་བཅས་པ་བསྟན་པ་ལགས། ལྡང་པའི་དུས་འཁོར་གསུམ་རྣམ་དག་གི་བསྔོ་བ་བྱའོ།། ༈ །།ན་མོ་གུ་རུ། སྤྱི་དོན་གཉིས་པ་ནང་ལོངས་སྐུ་ཡོན་ཏན་དུ་བསྒྲུབ་པ་ལའང་གསུམ་སྟེ། གསང་མཚན་ཐུགས་ཀྱི་ནོར་བུ། གསང་མཚན་འཁོར་འདས་དབང་སྡུད། གསང་མཚན་ཐུགས་ཀྱི་འཁོར་ལོ་དང་གསུམ་གྱི་དང་པོ་ནི། གཞི་གདོད་མ་ནས་ཐུགས་ཀ་འདི་བླ་མ་དམ་པའི་ཕོ་བྲང་དུ་གནས་པ་ལ། དེ་ལ་བླ་མ་བསྒོམ་པའི་གནས་སུ་སྙིང་རྩེ་མོ་གྱེན་ལ་ལོག་ནས། བླ་མ་དམ་པའི་ཕོ་བྲང་གསང་བ་བུམ་སྐུ་ཁ་ཕྱེ་བ་བཞིན་དུ་འབྱུང་བ་ལགས། གནད་འདིས་མོས་གུས་མི་སྐྱེ་བ་མི་སྲིད་པ་ཡིན་གསུང༌། དེ་ལ་ནང་ལོངས་སྐུའི་འཁོར་ལོ་ལ་བརྟེན། ཕྱི་སྤྲུལ་སྐུས་ནང་ལོངས་སྐུ་ངོ་སྤྲོད་པ་སྟེ། དེའང་རང་རིག་པའི་ཡེ་ཤེས་ཀྱི་ངོ་བོ། གཞི་གདོད་མ་ནས་རྣམ་པར་དག་པ་རྩ་རླུང་ཐིག་ལེའི་རང་བཞིན་དུ་གནས་པ་ནི། རང་གི་རྩ་བའི་བླ་མ་ལགས། དེ་ལྟར་བླ་མ་དམ་པ་རང་གི་ལུས་ལ་གནས་པས་ཕྱི་རོལ་ཏུ་གྲུབ་པ་མེད། འོ་ན་ཕྱི་རོལ་གྱི་བླ་མ་དེ་ཅི་ཡིན་སྙམ་ན། ནང་དུ་དེ་ལྟར་གནས་པས་ཕྱི་རོལ་ཏུའང་གྲུབ་པ་ཡིན་ཏེ།

ཕྱི་རུ་བླ་མ་ལ་སེང་གེ་བརྒྱད་ཀྱི་ཁྲི་བྱུང་བའང་ནང་དུ་རྩ་བོ་ཆེ་བརྒྱད་སྙིང་གའི་རྨེན་བུ་ཆུང་སེང་གེའི་དབྱིབས་སུ་ཆགས་ནས་ཡོད་པས་བྱུང་བ་ཡིན། པདྨའི་གདན་བྱུང་བའང་ཐུགས་པདྨ་འདབ་བརྒྱད་དུ་བྱུང་བ་ལགས། ནང་ན་དཀར་ཚིལ་ཟླ་བའི་དཀྱིལ་འཁོར་དུ་ཆགས་པས་ཕྱི་རོལ་ཏུ་ཟླ་བའི་དཀྱིལ་འཁོར་བྱུང་བ་ཡིན། ནང་དམར་པོ་ཉི་མའི་དཀྱིལ་འཁོར་དུ་གནས་པས་ཕྱིར་ཡང་ཉི་མའི་དཀྱིལ་འཁོར་བྱུང་བ་ཡིན། ནོར་བུ་རིན་པོ་ཆེ་གདན་བྱུང་བའང༌། ནང་ན་ཁམས་ཐམས་ཅད་ཀྱི་དྭངས་མ་སྙིང་གའི་དབུས་ན་ནོར་བུ་རིན་པོ་ཆེ་རུས་པའི་རྣམ་པར་ཆགས་ནས་ཡོད་དེ། དེའི་སྟེང་དུ་རང་གི་ལུས་ཀྱི་རྟེན་རྩའི་དྭངས་མ་ཟླ་ཟེར་གྱི་རྣམ་པ་ཡིག་འབྲུའི་ཚུལ་དུ་གནས་པ་ནི། བླ་མ་དམ་པའི་སྐུ། དེའི་ནང་ན་གསལ་ཞིང་དྭངས་པའི་རླུང་རྒྱུ་བ་ཡིན། བདེ་སྟོང་ཟག་མེད་ཀྱི་ཐིག་ལེ་ནི་ཐུགས། དེ་ལ་ལུས་ཀྱི་རྩ་ཕྲན་ཐམས་ཅད་གྱེས་པས། གདུལ་བྱ་རིགས་མི་འདྲ་བ་བྱུང་བའང་དེ་ཡིན། འདི་ཤིན་ཏུ་ཟབ་པ་ཡིན་ཏེ། སྙིང་གའི་དབུས་ན་རིག་པ་ཡེ་ཤེས་ཧཱུཾ་དུ་གནས་པའི་དྭངས་མ་གསུམ་ནི། རྩ་དྭངས་མ། དྭངས་མའི་དྭངས་མ། ཤིན་ཏུ་དྭངས་མ། རླུང་དྭངས་མ། དྭངས་མའི་དྭངས་མ། ཤིན་ཏུ་དྭངས་མ། ཐིག་ལེ་དྭངས་མ། དྭངས་མའི་དྭངས་མ། ཤིན་ཏུ་དྭངས་མའོ། །དེ་ལ་དྭངས་མ་གསུམ་ནི། བདེ་གསལ་མི་རྟོག་པ་གསུམ་མོ། །རྩའི་དྭངས་མ་མི་རྟོག་པའི་ངོ་བོ། བདེ་གསལ་གྱི་ཆ་མ་དོར་བའོ། ཤིན་ཏུ་དྭངས་མ་ནི། རིག་སྟོང་འཕོ་འགྱུར་མེད་པའི་ཡེ་ཤེས་མངོན་དུ་གྱུར་པའོ། །རླུང་གི་དྭངས་མ་ནི་གསལ་བའི་ངོ་བོ་བདེ་སྟོང་གི་ཆ་མ་དོར་བའོ། །ཤིན་ཏུ་དྭངས་མ་ནི་གསལ་སྟོང་དབྱེར་མེད་ཀྱི་ཡེ་ཤེས་མངོན་དུ་གྱུར་པའོ། །ཐིག་ལེའི་དྭངས་མ་ནི་བདེ་བའི་ངོ་བོ་གསལ་སྟོང་གི་ཆ་མ་དོར་བའོ། །ཤིན་ཏུ་དྭངས་མ་ནི་བདེ་སྟོང་གཉིས་མེད་ཀྱི་ཡེ་ཤེས་མངོན་དུ་གྱུར་པའོ། །དེ་ལྟར་རྩ་རླུང་ཐིག་ལེ་གསུམ་བླ་མ་དམ་པའི་སྐུ་གསུང་ཐུགས་སུ་གནས་སོ། །དངོས་གཞི་ཉམས་ལེན་ནི།

སེམས་བསྐྱེད། ལུས་ཡི་དམ་གྱི་ལྷར་བསྒོམ་པའི་ཐུགས་པདྨ་འདབ་བརྒྱད་ཀྱི་ལྟེ་བར་བླ་མ་དམ་པའི་ངོ་བོ་ཧཱུཾ་མཐིང་ནག་ཅིག་ཏུ་བསམ། ཕྱོགས་བཞིར་ཨོཾ་ཏྲཱཾ་ཧྲཱི་ཨཱཿབཞི་སོ་སོའི་ཁ་དོག་དང་མཐུན་པར་གཡས་བསྐོར་དུ་བསྐྱེད། མཚམས་བཞིར། མཾ་པཾ་ཏཱཾ་ལཾ་བཞི་གཡོན་བསྐོར་དུ་བསམ། དེ་ནས་བླ་མའི་ངོ་བོ་ཧཱུཾ་ལས་ཡེ་ཤེས་ལྔའི་ངོ་བོ་འོད་ཟེར་ཁ་དོག་ལྔ་འཕྲོས་པས་ཁོང་པའི་ནང་ཐམས་ཅད་ཁེངས་པར་བསམ་ཞིང༌། བརྒྱུད་པའི་བླ་མའི་གསང་མཚན་རྣམས་དཀར་ལམ་མེར་གཡས་སྐོར་དུ་བསྐོར་ནས་ཡོད་པར་དམིགས་ལ། ཕྱི་ནང་གི་མཆོད་པ་འབུལ། མོས་གུས་དྲག་པོས་གསོལ་བ་བཏབ་ལ་བཟླས་པ་བྱ་བ་ནི། ཨོཾ་ཨཱཿགུ་རུ་བཛྲ་དྷྲྀཀ་ཧཱུཾ།

རྡོ་རྗེ་འཆང༌། ཨོཾ་ཨཱཿགུ་རུ་བཛྲ་པྲཛྙཱ་བྷ་དྲ་ཧཱུཾ། ཤེས་རབ་བཟང་པོ། ཨོཾ་ཨཱཿབཛྲ་གུ་རུ་ཛྙཱ་ན་སིདྡྷི་ཧཱུཾ། ཡེ་ཤེས་དངོས་གྲུབ། ཨོཾ་ཨཱཿབཛྲ་གུ་རུ་དྷརྨ་མ་ཏི་ཧཱུཾ། ཆོས་ཀྱི་བློ་གྲོས། ཨོཾ་ཨཱཿབཛྲ་གུ་རུ་བཛྲ་ཀེ་ཏུ་ཧཱུཾ། རྡོ་རྗེ་རྒྱལ་མཚན། ཨོཾ་ཨཱཿགུ་རུ་བཛྲ་པུཎྱེ་རཏྣ་ཧཱུཾ། བསོད་ནམས་རིན་ཆེན། ཨོཾ་ཨཱཿབཛྲ་གུ་རུ་བཛྲ་རཱ་ཛ་ཧཱུཾ། རྡོ་རྗེ་རྒྱལ་པོ། ཨོཾ་ཨཱཿབཛྲ་གུ་རུ་རཏྣ་ཤྲཱི་ཧཱུྃ། རིན་ཆེན་དཔལ། ཨོཾ་ཨཱཿབཛྲ་གུ་རུ་པུཎྱེ་ཀཱིརྟི་ཧཱུཾ། བསོད་ནམས་གྲགས་པ། ཨོཾ་ཨཱཿབཛྲ་གུ་རུ་བཛྲ་ཀཱིརྟི་ཧཱུཾ། རྡོ་རྗེ་གྲགས་པ། ཨོཾ་ཨཱཿབཛྲ་གུ་རུ་རཏྣ་སིང་ཧ་ཧཱུཾ། རིན་ཆེན་སེང་གེ། ཨོཾ་ཨཱཿབཛྲ་གུ་རུ་ཀཱིརྟི་པུཎྱེ་ཧཱུཾ། གྲགས་པ་བསོད་ནམས། ཨོཾ་ཨཱཿབཛྲ་གུ་རུ་བཛྲ་རཏྣ་ཧཱུཾ། རྡོ་རྗེ་རིན་ཆེན། ཨོཾ་ཨཱཿབཛྲ་གུ་རུ་བཛྲ་ར་ཛ་ཧཱུཾ། རྡོ་རྗེ་རྒྱལ་པོ། ཞེས་ཅི་ནུས་བཟླའོ། །དེ་ལས་སྐྱོ་ན་གསང་མཚན་རྣམས་ཕྱོགས་མཚམས་ཀྱི་ས་བོན་བརྒྱད་ལ་ཐིམ། ས་བོན་རྣམས་ཀྱང་བླ་མའི་ངོ་བོ་ཧཱུཾ་དུ་གནས་པ་ལ་ཐིམ་པར་བསམ་མོ། །གསོལ་འདེབས་གཉིས་པོའང་བྱའོ། །ལྡང་བའི་དུས་སུ་བསྔོ་བ་བགྱིད་དོ།། །།གཉིས་པ་གསང་མཚན་འཁོར་འདས་དབང་སྡུད་ནི། ཐུགས་ཀར་བླ་མ་དམ་པའི་ངོ་བོ་ཧཱུཾ་དུ་གནས་པ་ལས་ས་བོན་བཞི་དང་གསང་མཚན་རྣམས་གོང་ལྟར་བསམ་ལ། གསོལ་འདེབས་གོང་འོག་གཉིས་བྱ། མོས་གུས་དུང་དུང་བ་བྱས་པས་གསང་མཚན་རྣམས་ཧཱུཾ་ལ་ཐིམ་སྟེ། ཧཱུཾ་དེ་ལས་འོད་ཟེར་ཁ་དོག་ལྔ་འཕྲོས་ཕྱོགས་ཀྱི་ས་བོན་ལ་ཐིམ། དེ་ལས་སོ་སོའི་ཁ་དོག་དང་མཐུན་པའི་འོད་ཟེར་འཕྲོས། སྣོད་བཅུད་ཐམས་ཅད་རིགས་ལྔར་གྱུར་པར་བསམ། དེ་ཐམས་ཅད་ཀྱང་ཚུར་འདུས་སོ་སོའི་ས་བོན་ལ་ཐིམ། ས་བོན་རྣམས་བླ་མའི་སྐུ་ལ་ཐིམ་པར་བསམ་ཞིང་བསྙེན་པ་བྱའོ། །དེས་ཕྱོགས་ཀྱི་ས་བོན་གྱི་འོད་ཟེར་རྣམ་དག་དབྱིངས་སུ་བསྡུ་བ་གསུང་བ་ལགས་ཏེ། དེས་ཤར་ཕྱོགས་ཀྱི་ཞིང་ཁམས་གཡོ་ཞིང། རྡོ་རྗེ་རིགས་དབང་དུ་འདུ།

ལྷོ་ཕྱོགས་གཡོ་ཞིང་རིན་ཆེན་རིགས་དབང་དུ་འདུ། ནུབ་ཕྱོགས་གཡོ་ཞིང་པདྨའི་རིགས་དབང་དུ་འདུ། བྱང་ཕྱོགས་གཡོ་ཞིང་ལས་ཀྱི་རིགས་དབང་དུ་འདུ། འཁོར་འདས་ཐམས་ཅད་དབང་དུ་འདུ་བ་ལགས། སྲོག་གི་ས་བོན་གནད་ལ་ཕབ་པས་མི་འདུ་མི་སྲིད་གསུང༌། མོས་གུས་ཀྱི་གནད་འདིས་ལོངས་སྤྱོད་རྫོགས་པའི་ངོ་བོར་སངས་རྒྱས་ནས། ངེས་པ་ལྔ་ལྡན་གྱིས་གདུལ་བྱ་རྣམས་སྨིན་གྲོལ་ལ་འགོད་པ་ཡིན་གསུང༌། གདམས་པ་འདིའི་གནད་ཡོད་ན་ལོངས་སྤྱོད་རྫོགས་སྐུ་རྒྱན་ཅན་དུ་མཆིས་ཏེ། གདུལ་བྱ་ཞིང་ཁམས་དཔག་ཏུ་མེད་པ་ལ་མངའ་མཛད་པ་ལགས། དེས་ན་ས་སྦྱོང་བའི་གནད་འདི་ཤིན་ཏུ་གལ་ཆེ་བ། ནན་ཏན་ཤིན་ཏུ་ཆེ་བར་བྱེད་དགོས་པ་ཡིན། ལྡང་བའི་དུས་སུ་བསྔོ་བ་བྱེད་པ་ཡིན། གསུམ་པ་གསང་མཚན་ཐུགས་ཀྱི་འཁོར་ལོ་ནི། རང་གི་ཐུགས་པདྨ་འདབ་བརྒྱད་ཀྱི་དབུས་སུ། རིན་པོ་ཆེ་སྣ་ཚོགས་ལས་གྲུབ་པའི་འཁོར་ལོ་རྩིབས་སྟོང་དང་ལྡན་པ། དེའི་སྟེང་དུ་ཕུན་སུམ་ཚོགས་པའི་གདན་པདྨ་དང་ཉི་མ་ཟླ་བའི་དབུས་སུ་བླ་མ་དམ་པའི་ངོ་བོ་ཧཱུཾ་མཐིང་ནག་བསམ་པ་ནི། རྡོ་རྗེའི་སྐུ་ཡིན་པས་མི་འགྱུར་བའོ། །དེའི་ཕྱོགས་བཞིར་རིགས་བཞིའི་ས་བོན་མཚམས་སུ་ཡུམ་བཞྀའི་ས་བོན། དེའི་ཕྱི་རོལ་གྱི་རྩིབས་རྣམས་ལ་བཀའ་བརྒྱུད་བླ་མའི་གསང་མཚན། རྩིབས་མཆན་ལ་ཡི་དམ་ལྷའི་གཟུངས་སྔགས་ མོས་གུས་དང་གསོལ་བ་དྲག་ཏུ་གདབ་ལ་གསོལ་འདེབས་གཉིས་ཀྱང་བྱ། རྣམས་བཀོད་ལ། འཕྲིན་ལས་རླུང་གི་ལས་བྱ་བ་ནི། རླུང་གཡས་ན་རྒྱུ་བ་དང་བསྟུན་ནས་གཡས་སུ་འཁོར་བ་ལ་དམིགས་ནས་བཟླས་ན། གཡས་མེ་རླུང་གི་དབང་གི་ལས་འགྲུབ། གཡོན་ནས་རྒྱུ་བ་དང་བསྟུན་ཏེ་གཡོན་དུ་འཁོར་བ་ལ་དམིགས་ནས་བཟླས་ན། གཡོན་རླུང་རླུང་གི་དྲག་པོའི་ལས་འགྲུབ། ཆ་མཉམ་དུ་རྒྱུ་བ་དང་བསྟུན་ཏེ་གཡས་སྐོར་གཡོན་སྐོར་དུ་བཟླས་ན་ཆ་མཉམ་ཆུ་རླུང་གི་ཞི་བའི་ལས་འགྲུབ། ཆ་མཉམ་དལ་བར་རྒྱུ་བ་དང་བསྟུན་ཏེ། གཡས་སྐོར་གཡོན་སྐོར་དུ་དམིགས་ནས་བཟླས་ན་དལ་བར་རྒྱུ་བ་ས་རླུང་གི་རྒྱས་པའི་ལས་འགྲུབ་བོ།

དེ་ནི་གོ་རིམ་གྱི་འཁོར་ལོ་སྟེ། འཕྲིན་ལས་བཞིའི་ལས་འགྲུབ་བོ། །གོ་ཟློག་གི་འཁོར་ལོ་ནི་ལས་ཐམས་ཅད་རྣོ་ཞིང་མྱུར་བར་འགྲུབ་པ་ཡིན་ཏེ། འདི་ཅུང་གཉན་པས་བླ་མའི་ཞལ་ལས་ཤེས་པར་བྱའོ། །ཕུན་སུམ་ཚོགས་པ་ཐིག་ལེ་ཡེ་ཤེས་ཀྱི་བྱེད་པ་ནི་ས་བོན་ཡི་གེ་བཞིའི་ནང་ན་སོ་སོའི་ཁ་དོག་དང་མཐུན་པའི་ཐིག་ལེས་གང་བར་བསྒོམ་ན། རྣལ་འབྱོར་པ་དེ་གང་དུ་བསྡད་ཀྱང་ཕུན་སུམ་ཚོགས་པའི་རྟེན་འབྲེལ་ཐམས་ཅད་རང་འགྲིག་ཏུ་འབྱུང་བ་དང༌། ཡོན་ཏན་དཔག་ཏུ་མེད་པ་འབྱུང་བ་ལགས། སྲོག་གི་འཁོར་ལོ་འདིས་བླ་མ་སྲོག་ཏུ་འགྲོ་བ་དང་བླ་མ་དབང་དུ་འདུ་བ་དང༌། འཁོར་མོས་གུས་ཅན་འདུ་བ་ལ་སོགས་པ་འབྱུང་བ་ལགས། ཐབས་ཁྱད་པར་ཅན་གསུམ་ལ་འཁོར་མོས་གུས་ཀྱི་གནད་འདིས་བྱིན་རླབས་དུ་བསྡུ་བ་ནི། དུས་གསུམ་གྱི་སངས་རྒྱས་ཐམས་ཅད་དང༌། བླ་མ་བརྒྱུད་པ་དང་བཅས་པ་ཐམས་ཅད་མོས་གུས་གཅིག་པུའི་ངོ་བོར་སངས་རྒྱས་པ་ཡིན་པས། དེ་དག་གི་མོས་གུས་ཐམས་ཅད་འདུས་ནས། རང་རྒྱུད་ལ་སིབ་ཀྱིས་ཐིམ་པར་ཡང་ཡང་བསམ་ན། མོས་གུས་མ་སྐྱེས་པ་སྐྱེ་བར་བྱེད་པའི་ཐབས་ཡིན། རང་རྒྱུད་ལ་སྐྱོན་དུ་ལྟ་བ་ནི། བླ་མ་དུས་གསུམ་གྱི་སངས་རྒྱས་ཡིན་པ་ལ་ང་ལ་མོས་གུས་མེད་པ་ང་རང་གི་སྐྱོན་ཡིན་སྙམ་དུ་བསམ་ཞིང༌། རང་རྒྱུད་ལ་སྐྱོན་དུ་བལྟས་ནས། ཡིད་སྐྱོ་བ་བསྐྱེད་ན་ཅི་ཞིག་ལྟར་ན་ཤེས་པ་བུན་ལོང་གིས་སོང་ནས། གང་ནས་བྱུང་ཆ་མེད་པའི་མོས་གུས་ཤིག་འབྱུང་བ་ལགས། ཤེས་པ་གསོས་འདེབས་པ་ནི། བླ་མ་སངས་རྒྱས་ཡིན། རང་ལའང་མོས་གུས་ཡོད་སྙམ་དུ་བསམ། སེམས་གཟེངས་སྟོད་ཅིང་སྤྲོ་བ་བསྐྱེད་པས། མོས་གུས་མ་སྐྱེས་པ་སྐྱེ་ཞིང་མོས་གུས་ངར་ཐོན་པ་ལགས། མོས་གུས་ཀྱི་འབྱུང་ཚུལ་གསུམ་ནི། དང་པོ་ཤ་རུས་པའི་གཏིང་ནས་ཟུག་རྔུ་དང་བཅས་པས་བཟོད་ཐབས་མེད་པར་ལུས་སྲོག་བརྒྱལ་བ་ཙམ་སྐྱེ་བ་ལ་ལགས། གཉིས་པ་དགའ་བདེའི་མོས་གུས་ནི། མོས་གུས་ཀྱི་ཉམས་ལ་སེམས་རྒྱུན་ཆད་མེད་པར་གནས་པའི་རྒྱུན་གྱི་ཤེས་པ་དགའ་ཡལ་གྱིས་སོང་ནས།

སེམས་ཟུག་རྔུ་དང་བྲལ་ཏེ། རང་ལ་ཡིད་ཆེས་ཤིང་རང་གིས་རང་མཐོང་བའི་ངེས་ཤེས་འབྱུང་བ་ལགས། འདིའི་སྐབས་སུ་བར་ཆད་ཀྱི་དབང་དུ་འགྲོ་དོགས་ཡོད་པས་གཟོབ་པ་དང་རིག་པ་གནོན་པ་གལ་ཆེ་གསུང༌། གསུམ་པ་རང་རྡོལ་གྱི་མོས་གུས་དབྱིངས་སུ་ཐིམ་པ་ནི། རང་བཞིན་གྱི་མོས་གུས་སྐྱེ་བའང་སྲིད། རྐྱེན་གྱི་སྐྱེ་བའང་སྲིད་དེ། མོས་གུས་ཀྱི་གདུང་ཤུགས་དྲག་པོ་རྒྱ་མཚོ་རླབས་ཀྱིས་བསྐྱོད་པ་ལྟ་བུ་ལུས་སེམས་གཏིང་ནས་གཡོས་པས་མོས་གུས་གྱི་ཤེས་པ་བུན་ལོང་གིས་སོང་བའི་དུས་སུ་རིག་པ་སྤྲོས་པ་ཐམས་ཅད་ཀྱི་མཐའ་དང་བྲལ་ཏེ། ཅི་ཡིན་ཆ་མེད་པའི་ཉམས་ཤིག་སྐྱེ། ངའི་ཉམས་འདི་ཅི་ཡིན་སྙམ་པ་དང་དབང་པོའང་མི་འདུག་སྙམ་པ་འབྱུང༌། ཡང་དེ་བླ་མས་ངོ་སྤྲད་པའི་ཆོས་ཉིད་དེ་འདིར་འདུག་སྙམ་པའི་ངེས་ཤེས་དང་མོས་གུས་ལྷག་པར་སྐྱེ། དེ་གཉིས་རླུང་སེམས་ཀྱི་གནད་ཡིན་གསུང༌། ཉིན་རྟགས་ནི། སྤྲོས་བྲལ་གྱི་མོས་གུས་སྐྱེ་བ་དང༌། སངས་རྒྱས་དང་བྱང་ཆུབ་སེམས་དཔའ་བླ་མ་བརྒྱུད་པ་དང་བཅས་པ། ཡི་དམ་གྱི་ལྷ་ཞལ་མཐོང་བ་ལ་སོགས་པ་འབྱུང༌། མཚན་རྟགས་ནི། སྣག་ཚ་འཐུང་བ། ཡི་གེའི་ཚོགས་མིད་པའམ་ཀློག་པ། བླ་མའི་གསུང་གི་སྒྲ་ཐོས་པ། ཆོས་ཉན་འཆད་བྱེད་པ། ལུས་ཀྱི་ཕྱི་ནང་ཡི་གེས་ཁེངས་པ། རིན་པོ་ཆེའི་ཞིང་ཁམས་ལ་སོགས་པའི་ཉམས་སམ། རྨི་ལམ་དུ་ལྟས་ཁྱད་པར་ཅན་འབྱུང་བ་ཡིན། ལྡང་བའི་དུས་སུ་བསྔོ་བ་བྱ།། ༈ །།ན་མོ་གུ་རུ་སྤྱི་དོན་གསུམ་པ་གསང་སྒྲུབ་ཆོས་སྐུ་གཉིས་མེད་དུ་སྒྲུབ་པ་ལའང་གསུམ་སྟེ། གསང་སྒྲུབ་རྣམ་དག་ངོ་སྤྲོད། གསང་སྒྲུབ་ཆོས་སྐུ་ངོ་སྤྲོད། ཆོས་སྐུ་འཁོར་འདས་གཉིས་མེད་དང་གསུམ་གྱི་དང་པོ་ནི། སྐྱབས་འགྲོ་སེམས་བསྐྱེད་རང་ལྷར་གསལ་བ་བླ་མ་ལ་བདུན་རྣམ་དག་བྱ། བླ་མ་དམ་པ་ལས་གཞན་པའི་ཆོས་སྐུ་མེད། ཆོས་སྐུ་ལས་གཞན་པའི་བླ་མ་ལོགས་ན་མེད། དེས་ན་བླ་མ་དམ་པ་རང་སེམས་ཆོས་སྐུར་འོང་བ་ཡིན་པས། ད་ཕྱིན་ཆད་རང་གི་སེམས་བླ་མ་དམ་པ་ཆོས་ཀྱི་སྐུའི་འདུ་ཤེས་བསྐྱེད་ལ།

མོས་གུས་དྲག་པོས་གསོལ་བ་ གསོལ་བ་འདེབས་གོང་འོག་གཉིས་བྱ་ གདབ་ཅིང་བསྙེན་པ་བྱའོ། །དེ་ལྟར་གཞི་གདོད་མ་ནས་རང་གི་སེམས་ཆོས་ཀྱི་སྐུ་བླ་མ་དམ་པར་གནས་པས། བླ་མའི་གནས་ལུགས་ངོ་སྤྲོད་པ་བྱ་བ་ཡིན་ཞེས་གསུང༌། གཉིས་པ་གསང་མཚན་ཆོས་སྐུའི་ངོ་སྤྲོད་ནི། གཞི་གདོད་མ་ནས་རང་གི་སེམས་ཉིད་བླ་མར་གནས་པ་ནི་སྤྲོས་པ་ཐམས་ཅད་ཀྱི་མཐའ་དང་བྲལ་བ། སྐྱེ་འགག་གནས་གསུམ་གྱིས་དབེན་པ། དེ་ཉིད་བླ་མ་དམ་པ་ཡིན་པས་སངས་རྒྱས་ཆོས་སྐུའི་ངེས་ཤེས་བསྐྱེད་དེ་སེམས་གཟུང་འཛིན་སྤྲོས་པའི་ཡུལ་ལས་འདས་པ་ཤེས་པའི་མོས་གུས་བྱ་བ་ནི། ཆོས་སྐུ་མཉམ་པ་ཉིད་ཀྱི་མོས་གུས་བྱ་བ་ལགས། གསོལ་འདེབས་གཉིས་པོ་བྱ་བ་གལ་ཆེ། གསུམ་པ་ཆོས་སྐུ་འཁོར་འདས་དབྱེར་མེད་ནི། རང་གི་རིག་པ་རྩ་བྲལ་དུ་རྗེན་ལྷང་ངེ་བ་དེ་འཁོར་འདས་ཐམས་ཅད་མཉམ་པར་གནས་པ་ལགས་པས། དེ་ལ་བླ་མ་དམ་པ་ཆོས་སྐུའི་ངེས་ཤེས་བསྐྱེད་ལ་མོས་གུས་བྱ་སྟེ། དེ་ལ་ཆོས་ཀྱི་སྐུ་བགྱི་བ་ལགས། ཡོན་ཏན་གྱི་དབང་དུ་བགྱིས་ན་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་ཐུགས་སུ་ཆུད་པས། གང་གིས་ཀྱང་གོས་པ་མེད་པས་གཙང་བ། གཞིག་ཅིང་གཞོམ་དུ་མེད་པས་རྟག་པ། ཐམས་ཅད་ལ་ཁྱབ་ཅིང་ཐམས་ཅད་འདིའི་ངོ་བོར་གནས་པས་བདེ་བ་དང་རྟག་པ། ཡོན་ཏན་ཐམས་ཅད་མཐར་ཕྱིན་པས་ཕ་རོལ་ཏུ་ཕྱིན་པ་གསུང་བ་ལགས། འདིར་ཡང་གསོལ་འདེབས་གཉིས་པོ་བྱ། མོས་གུས་ཀྱི་ཆོས་བཞི་ལ་མོས་གུས་ཀྱི་རིག་པ་དྲོད་ལ་གནས་པ་ནི། ཤེས་པ་འཕྲོ་དུས་སུ་ཐུགས་ཀར་མཉམ་པར་བཞག་ཅིང༌། འཕྲོ་མཁན་གྱི་ཤེས་པ་ངོས་གཟུང་ངོ༌། ། གཉིས་པ་ མོས་གུས་ཀྱི་དབལ་བསྐྱེད་པ་ནི། ཤེས་པ་གཟེངས་བསྟོད་ལ་མོས་གུས་ཀྱི་ཉམས་ཐོད་རྒལ་དུ་བསྐྱང༌། གསུམ་པ་ མོས་གུས་ཀྱི་རིག་པ་ལྷངས་ལ་འདོན་པ་ནི་ཤེས་པ་བག་ལ་ཉལ་དུ་མི་བཏང་བར་རིག་པ་ཧུར་བྱུང་མ་བླ་མ་ལ་མོས་གུས་བྱའོ། ། བཞི་པ་ མོས་གུས་ཀྱི་རིག་པ་ཞུད་དབྱུང་བ་ནི། ཤེས་པ་རང་སར་ལྷོད་ལ།

བློ་རྩོལ་མེད་ཀྱི་ངང་ནས་མོས་གུས་བྱའོ། །མོས་གུས་ཀྱི་ཡོན་ཏན་གསུམ་ལ། དང་པོ་ དག་སྣང་ཕྱོགས་མེད་དུ་འཆར་བའི་མོས་གུས་ནི། སྣང་སྲིད་ཐམས་ཅད་བླ་མར་འཆར་ཞིང༌། དེ་ལ་ཆོས་སྐུའི་ངེས་ཤེས་སྐྱེ་བ་ཡིན། གཉིས་པ་ མོས་གུས་ཡོན་ཏན་གྱི་ངར་ཡིན་པས་སྣང་སྲིད་གང་ལའང་ཐོགས་པ་མེད་དེ། ཚུར་ལ་གང་གིས་ཀྱང་ཟིལ་གྱིས་མི་ནོན་པར་མོས་གུས་ལ་ངར་དང་རྩལ་ཆེན་པོ་འབྱུང་བ་ལགས། གསུམ་པ་ མོས་གུས་ཀྱི་ཆོད་ནི་སྣང་སྲིད་ཐམས་ཅད་མོས་གུས་ཀྱི་གྲོགས་སུ་འཆར་བ་ཡིན། མོས་གུས་ཀྱི་ལྟ་སྒོམ་སྤྱོད་གསུམ་ནི། མོས་གུས་ཀྱི་རིག་པ་མཐའ་དབུས་མེད་པར་སྒྲོ་འདོགས་ཆོད་པ་ལྟ་བ། དེ་ཉིད་ཉམས་སུ་མྱོང་ཞིང་ཐམས་ཅད་ལ་མོས་གུས་སྐྱེ་བ་རྐྱེན་གང་གིས་ཀྱང་མི་གཡོ་བ་སྒོམ་པ། སྣང་སྲིད་ཐམས་ཅད་གྲོགས་སུ་འཆར་བ་སྤྱོད་པ་ཡིན། དོན་རྟགས་སུ་མོས་གུས་འཁོར་འདས་ཐམས་ཅད་རོ་གཅིག་པ་དང༌། རྒྱུ་འབྲས་རྟེན་འབྲེལ་གྱི་ཆོས་མངོན་དུ་འགྱུར་བ་ལ་སོགས་པ་འབྱུང༌། མཚན་རྟགས་ནི། ནམ་མཁའ་ཡོངས་སུ་དག་པ་ལ་ཉི་ཟླ་ཤར་བ་དང༌། སངས་རྒྱས་ཀྱི་ཞིང་ཁམས་མཐོང་བ་དང༌། འཇིག་རྟེན་གྱི་ཁམས་མཐོང་བ་དང༌། སྐྱེ་འགྲོའི་སེམས་བརྒྱུད་ཤེས་པ་ལ་སོགས་པ་ལྟས་ཁྱད་པར་ཅན་མང་པོ་འབྱུང་བ་ལགས། ལྡང་བའི་དུས་སུ་བསྔོ་བ་བྱ། །སྤྱི་དོན་བཞི་པ་དེ་ཁོ་ན་ཉིད་དུ་བསྒྲུབ་པ་ལའང་གསུམ་སྟེ། ཆོས་ཉིད་མ་རིག་གསལ་བྱེད། མོས་གུས་ལམ་མཆོག་མཐར་ཐུག ཆོས་སྐུ་སྣང་སྲིད་ལམ་འཁྱེར་དང་གསུམ་གྱི། དང་པོ་ནི་སེམས་ཉིད་སྤྲོས་པའི་མཐའ་དང་བྲལ་བར་བསྒོམ་པས་སེམས་ཀྱི་གཤིས་གང་དུའང་མ་གྲུབ་པ་གཅིག་ཏུ་ཉམས་སུ་མྱོང༌། དེའི་ངོ་བོ་ལ་ལྟས་པས་རིག་སྟོང་ལྷག་ཅིག་སྐྱེས་པའི་ཡེ་ཤེས་སུ་ཐག་ཆོད་ཅིང་ཐུན་མོང་མ་ཡིན་པའི་ངེས་ཤེས་ཤིག་སྐྱེ་བ་ཡིན༌། ཡང་དག་པའི་མཚན་ཉིད་ཉམས་སུ་མྱོང་བ་ནི་སྐུ། འགག་མེད་མོས་གུས་ཀྱི་རྩལ་དུ་ཤར་བ་ནི་གསུང༌། སྣང་སེམས་གཅིག་ཏུ་འདྲེས་པ་ནི་ཐུགས།

དེ་ལ་བློ་རྩོལ་བ་དང་བྲལ་ནས་སྐྱེ་མེད་ཀྱི་ངང་ནས་མོས་གུས་བྱས་པས་ཉམས་བག་ལ་ཉལ་གྱི་མོས་གུས་ཐམས་ཅད་རང་སར་འདག་པ་ལགས། དེ་ཙམ་ན་འཁོར་འདས་གཉིས་མེད་ཟུང་འཇུག་ཏུ་འཆར་བ་ལགས་གསུང༌། ལྡང་བའི་དུས་སུ་བསྔོ་བ་བྱ། །གཉིས་པ་མོས་གུས་ལམ་མཆོག་མཐར་ཐུག་ནི། ལྷུན་གྲུབ་འདུ་འབྲལ་མེད་པ་ཆོས་སྐུའི་བླ་མ་ལ་བློ་འདས་སྨྲ་བསམ་བརྗོད་མེད་ཀྱི་མོས་གུས་དེ་ལྟ་བུའི་བླ་མ་དེ་དང༌། གཞི་ལམ་འབྲས་བུ་གསུམ་དུ་ཡུལ་ཡུལ་ཅན་དབྱེར་མེད་ལྷུན་གྲུབ་ཏུ་གནས་པ་ཡིན་ཏེ། ཆོས་རྗེའི་ཞལ་ནས་ཀྱང༌། ཉིན་མཚན་དུས་དྲུག་ཐམས་ཅད་དུ། །དྲིན་ཆེན་རྗེ་དང་འབྲལ་མ་མྱོང༌། །བདག་འབྲལ་མེད་ཀྱི་རྣལ་འབྱོར་བློ་རེ་བདེ། །ཞེས་གསུངས་པས། དེ་ལྟར་བླ་མ་དང་རང་སེམས་སངས་རྒྱས་གསུམ་དབྱེར་མེད་པའི་དོན་དེ་ལ་དུས་དང་རྣམ་པ་ཐམས་ཅད་དུ་འབྲལ་བ་མེད་པར་གནས་པ་ལ་གནས་པར་ངོ་ཤེས་པར་བྱ་ཞིང་ངེས་ཤེས་བསྐྱེད་ནས་ཉམས་སུ་བླང༌། ལྡང་བའི་དུས་སུ་བསྔོ་བ་བྱ། །གསུམ་པ་ཆོས་སྐུ་སྣང་སྲིད་ལམ་འཁྱེར་ནི། མཚན་ཉིད་དང་ལྡན་པའི་བླ་མ་དམ་པ་དེའང་དུས་གསུམ་གྱི་རྒྱལ་བ་ཐམས་ཅད་ཀྱི་ངོ་བོ་ཡིན་པས། དེས་ན་བླ་མ་མཆོད་པ་ཕུལ་ན་རྒྱལ་བ་ཐམས་ཅད་ལ་མཆོད་པར་འགྱུར་ཏེ། མོས་གུས་གསོལ་བ་བཏབ་ནའང་དེ་བཞིན་དུ་འགྱུར་རོ། །རང་གི་སེམས་མཚན་ཉིད་དང་ལྡན་པའི་བླ་མ་དེ་ལ་མཆོད་པ་འབུལ་ཞིང་བཤགས་པ་མ་བྱས་ན། ཉམས་བག་ལ་ཉལ་ཕྲའུ་དང་བཅས་པ་མི་སློངས་པས། དེ་ལ་མཆོད་པ་བྱ་བ་ནི། མཚན་བཅས་དང་མཚན་མེད་གཉིས་སོ། །མཚན་བཅས་ནི། རྫས་རིམ་པར་བཤམས་པའི་མཆོད་པ་དང༌། ཀུན་ཏུ་བཟང་པོའི་རྣམ་འཕྲུལ་གྱི་མཆོད་པ་འབུལ་བ་ལགས། མཚན་མ་མེད་པའི་མཆོད་པ་ནི། རང་གི་ཉམས་མྱོང་དང་མངོན་པར་རྟོགས་པ་དུས་གསུམ་འཁོར་འདས་ཀྱི་ཐུགས་རྒྱུད་ཞི་ཞིང་མ་སྐྱེས་པའམ། རང་གི་སེམས་ཉིད་སྐྱེ་བ་མེད་པའི་དོན་གྱིས་ཡང་དག་པར་མཆོད་ན། བསོད་ནམས་ཀྱི་ཚོགས་ལ་དེ་ལས་ཆེ་བ་མེད་པ་ཡིན་གསུང༌།

འདི་ལ་ཚོགས་གཉིས་ཟུང་འཇུག་ཏུ་བསགས་པ་ཟེར་བ་ལགས། སྒྲིབ་པ་བྱང་བ་ལའང་མཚན་བཅས་དང་མཚན་མེད་གཉིས་ལས། མཚན་བཅས་ཐོག་མ་མེད་པ་ནས། ད་ལྟའི་བར་དུ་བསགས་པའི་ལས་ཐམས་ཅད་འགྱོད་ཚངས་ཆེན་པོའི་སྒོ་ནས་བཤགས་ཤིང༌། ཕྱིན་ཆད་མི་བྱེད་པར་དམ་འཆའ། མཚན་མ་མེད་པའི་བཤགས་པ་ནི་བསགས་པའི་ལས་དེ་དག་མཚན་ཉིད་དང་ལྡན་པའི་བླ་མར་བསྒོམ་ཞིང་མོས་གུས་བྱ། གསོལ་བ་བཏབ་ན་རྣམ་སྨིན་གྱི་ལས་ཐམས་ཅད་སྐད་ཅིག་གིས་འདག་པ་ཡིན་གསུང༌། རང་རིག་ཡེ་ཤེས་ཀྱིས་བོགས་འདོན་པ་དང་རྩལ་སྦྱོང་བ་ནི། གཉེན་པོས་ནང་དུ་བཟློགས་ནས་སེམས་ཉིད་རང་བྱུང་ལྷན་ཅིག་སྐྱེས་པའི་ཡེ་ཤེས་ཤར་བའི་མོས་གུས་དེ་ལ། སེམས་ཉིད་མཚན་མའི་སྤྲོས་པ་དང་བྲལ་བ་སྟོང་བ་ཉིད་དུ་ལྟ་ཞིང༌། རབ་ཀྱིས་དེའི་ངང་ལས་མི་གཡོ་བར་ཉམས་སུ་བླང་ངོ༌། །ཕྱི་ཚོགས་དྲུག་མོས་གུས་ཀྱི་སྒོ་མོ་ལ། སྣང་སེམས་གཉིས་མེད་དུ་རྩལ་སྦྱང་བ་ནི། ཚོགས་དྲུག་གི་སྣང་བ་སྣ་ཚོགས་སུ་ཤར་བ་ཐམས་ཅད། སེམས་ཉིད་ཐུག་ཕྲད་ཟུང་འཇུག་ཏུ་མོས་གུས་ཀྱིས་ཉམས་སུ་བླང་ཤིང་མཚན་ཉིད་དང་ལྡན་པའི་བླ་མར་ཤེས་པར་བྱའོ། །སྣང་སེམས་གཉིས་མེད་དུ་རོ་བསྲེ་ཞིང༌། ཚོགས་དྲུག་གི་སྣང་བ་མ་འགག་ཙམ་དུ་རྩལ་སྦྱང༌། ནམ་མཁའ་མཉམ་སྦྱོར་གྱི་མོས་གུས་ཀྱི་ཤེས་རབ་སྟོང་པ་ཉིད་དུ་རྩལ་སྦྱང་བ་ནི། ཕྱི་རོལ་གྱི་ནམ་མཁའ་དང༌། སེམས་ཉིད་སྟོང་པའི་ནམ་མཁའ་གཉིས་བསྲེས་ཏེ། ཕྱི་རོལ་གྱི་ནམ་མཁའ་ལ་མཉམ་པར་བཞག །དེ་བཞིན་དུ་ནང་སེམས་ཉིད་སྟོང་པའི་སྟེང་དུ་ཤེས་པར་བྱའོ། །དེ་ལ་རང་བཞིན་ཤེས་པའམ་ཤེས་རབ་ཕྱི་ནང་དུ་རྩལ་སྦྱང་ངོ༌། །དེ་ལ་ནང་གི་རྩལ་སྦྱོང་དེ་མེད་ན། ནང་སེམས་ཉིད་ལ་བདར་ཤ་མི་ཆོད་ཅིང་མོས་གུས་ཀྱི་ཉམས་བག་ལ་ཉལ་དུ་འཆོར་བ་ལགས། ཕྱི་སྣང་བ་ལ་རྩལ་མ་སྦྱངས་ན་སྣང་བས་སེམས་ཟིལ་གྱིས་ནོན་ཅིང༌། སེམས་ཀྱིས་སྣང་བ་ཟིལ་གྱིས་མི་ནོན་པ་དང༌། སྣང་སེམས་ཟུང་འཇུག་གི་མོས་གུས་ཉམས་སུ་མི་མྱོང་བ་ལགས།

དེས་ན་ཉམས་སུ་བླང་ཞིང་རྩལ་སྦྱངས་ན། དེ་ལས་བཟློག་པའི་ཡོན་ཏན་རྣམས་འབྱུང་བ་ཡིན་གསུང༌། བར་གྱི་རྩལ་སྦྱོང་འདིས་ཤེས་རབ་ཀྱི་གོ་ཕྱེད་པ་དང༌། སྟོང་པ་ཉིད་ལ་བོགས་ཐོན་པ་དང༌། མཁྱེན་པའི་ཡེ་ཤེས་གཉིས་ལ་བར་ཆད་མེད་པ་འབྱུང༌། མོས་གུས་ཀྱི་ལམ་འཁྱེར་གསུམ་ལ། ཉོན་མོངས་རྣམ་རྟོག་མོས་གུས་སུ་འཆར་བ། མོས་གུས་ཀྱི་ལམ་ཁྱེར་ནི། ཉོན་མོངས་རྣམ་རྟོག་གི་ཚོགས་ཐམས་ཅད་རང་གི་སེམས་བླ་མའི་མཚན་ཉིད་ལས་མི་གཡོ་བར། མོས་གུས་ཀྱི་ཟུང་འཇུག་ཏུ་ཉམས་སུ་བླང༌། དེ་བཞིན་དུ་ན་ཚ་སྡུག་བསྔལ་རྐྱེན་བར་ཆད་ཐམས་ཅད་ལའང་དེ་བཞིན་དུ་ཉམས་སུ་བླང་ཞིང་གནད་དུ་བསྣུན་པས་སྣང་སྲིད་ཐམས་ཅད་བླ་མའི་མཚན་ཉིད་ཆོས་སྐུ་འབའ་ཞིག་ཏུ་མོས་གུས་ཀྱིས་ཉམས་སུ་མྱོང་བ་འདི་ཁོ་བོའི་ཁྱད་ཆོས་ཡིན་གསུང༌། གཞན་དོན་གྱི་མོས་གུས་གསུམ་ལས། དང་པོ་གཞན་རྒྱུད་བྱིན་གྱིས་རློབ་པའི་མོས་གུས་ནི། བྱིན་རླབས་གཞུག་པ། བྱིན་རླབས་སྤར་བ། བྱིན་རླབས་ཀྱི་རྒྱུད་དག་པ་གསུམ་ལགས། 

དང་པོ་ དེ་ལ་བྱིན་རླབས་གཞུག་པ་ནི། རང་གཞན་གྱི་སེམས་རྒྱུད་གཅིག་ཏུ་བསྲེས་ཏེ། བླ་མའི་མཚན་ཉིད་ཤེས་པར་བསྒོམས་ལ། མོས་གུས་ཀྱི་ཉམས་སུ་བླངས་ན། སློབ་མའི་རྒྱུད་ལ་བྱིན་རླབས་འཇུག་ཅིང༌། རྟོགས་པ་སྐྱེ་བ་ལགས། གཉིས་པ་ བྱིན་རླབས་སྤར་བ་ནི། ཉམས་ལེན་སྔ་མ་ཁོ་ན་ལྟར་བྱས་ནས་གོང་གི་རྩལ་སྦྱོང་གསུམ་གྱིས་ཉམས་སུ་བླངས་ན། སློབ་མའི་རྒྱུད་ལ་བྱིན་རླབས་འཇུག་ཅིང༌། ཐུན་མོང་མ་ཡིན་པའི་རྟོགས་པ་སྐྱེ་བ་ལགས། གསུམ་པ་ བྱིན་རླབས་ཀྱྀས་གཞན་རྒྱུད་དག་པར་བྱ་བ་ནི། དམིགས་པ་སྔ་མ་ཁོ་ན་ལྟར་ཉམས་སུ་བླངས་པས་བར་ཆད་མི་འབྱུང་ཞིང༌། རྒྱུད་ཀྱི་ཉེས་སྐྱོན་ཐམས་ཅད་འདག་པ་ལགས། མོས་གུས་ཀྱིས་གཞན་རྒྱུད་ཀྱི་སྡུག་བསྔལ་བསལ་བ་ལ། རང་བཞིན་གྱི་སྡུག་བསྔལ་བསལ་བ་དང༌། གདོན་གྱི་བར་ཆད་བསལ་བ་དང་གཉིས་ལགས། དང་པོ་ རང་བཞིན་གྱི་སྡུག་བསྔལ་བསལ་བ་ནི། ཕ་རོལ་པའི་སེམས་དང༌། ན་ཚ་དང་སྡུག་བསྔལ་ལ་སོགས་པ་དང༌། རང་སེམས་བླ་མའི་མཚན་ཉིད་དང་གསུམ་གཅིག་ཏུ་བསྲེས་ལ། མོས་གུས་ཀྱིས་ཉམས་སུ་བླང་ན། གཞན་རྒྱུད་ཀྱི་སྡུག་བསྔལ་ཐམས་ཅད་འདག་པ་ལགས། གཉིས་པ་ གདོན་དང་བར་ཆད་ཀྱི་སྡུག་བསྔལ་བསལ་བ་ནི། གདོན་གྱི་སེམས་དང༌། ནད་པའི་སེམས་དང་རང་སེམས་བླ་མའི་མཚན་ཉིད་དང་གསུམ་གཅིག་ཏུ་བསྲེས་ལ། བྱམས་པའི་ཏིང་ངེ་འཛིན་ལ་རྒྱུན་བསྲིང༌། དེ་ཉིད་ལ་མོས་གུས་བྱས་ཤིང་གསོལ་བ་བཏབ་ན། རང་ལ་གྲིབ་དང་ཉེས་སྐྱོན་མི་འབྱུང༌། ཕ་རོལ་པོའང་ཉེས་སྐྱོན་ལས་གྲོལ་ལོ། །གདོན་གྱི་གདུག་སེམས་ཞི་ནས་བྱམས་པའི་ཏིང་ངེ་འཛིན་དང་ལྡན་པས་རྣལ་འབྱོར་པའི་སྟོང་གྲོགས་བྱེད་པ་ཡིན་གསུང༌། ལས་ཀྱི་འབྲེལ་པ་འདི་ཐུན་མོང་མ་ཡིན་པའི་འབྲེལ་པ་ཞེས་བྱ་སྟེ། བདག་གཞན་གྱི་རྒྱུད་ལ་བརྟེན་ནས་ཉོན་མོངས་པ་དང་ཕ་རོལ་པོའི་སེམས་དང༌། བསགས་པའི་ལས་དང༌། རང་སེམས་བླ་མའི་མོས་གུས་གསུམ་བསྲེས་ནས་གསོལ་བ་བཏབ་ན། མཐར་ལས་ཀྱི་རྣམ་པར་སྨིན་པ་དག་ནས།

ཕ་རོལ་པོའི་རྒྱུད་བྱིན་གྱིས་རློབ་ཅིང༌། ཞི་ཞིང་དུལ་བ་ལ་སོགས་པ་འབྱུང་བ་དང༌། རང་གི་རྟོགས་པ་བོགས་ཐོན་པ་དང༌། མཐར་ལས་གང་བསྐྱེད་ཀྱི་རིགས་ཐམས་ཅད་དབང་དུ་འདུ་ཞིང༌། གདུལ་བྱར་འགྱུར་བ་ལགས། འདི་ཐུན་མོང་མ་ཡིན་པའི་འབྲེལ་པ་བཞག་པ་བྱ་བ་ཡིན་ཏེ། གཞན་ལས་ཁྱད་པར་དུ་འཕགས་པའི་གདམས་པ་ཡིན་གསུང༌།། །།རྗེས་འཕྲིན་ལས་ཐ་དད་སྒྲུབ་པ་ནི། ཤེས་རབ་སྐྱེ་བའི་བླ་མའི་རྣལ་འབྱོར་ནི། དེའང་རྣམ་པར་སྣང་མཛད་བླ་མའི་ཕོ་བྲང་དུ། རང་སེམས་བླ་མའི་མཚན་ཉིད་ནི། བཅོམ་ལྡན་འདས་འཕགས་པ་འཇམ་དཔལ་ཤེས་རབ་ཀྱི་རལ་གྲི་ཐོགས་པ་ཞིག་ཏུ་བསྐྱེད་ལ། ཤེས་རབ་ཀྱི་རལ་གྲི་ཀླད་ལ་བསྐོར་བས། མི་ཤེས་རྨོངས་པའི་སྲོག་རྩ་རྦད་རྦད་བཅད་དེ། ཤེས་རབ་ཀྱི་སྣང་བ་ཕྱོགས་མེད་དུ་ལམ་ལམ་རྒྱས་པར་བསམ་ཞིང་མོས་གུས་བྱས་ལ་གསོལ་བ་བཏབ་ནས་སྲོག་འཁོར་གྱི་བསྙེན་པ་ལ་འབད་ན། དུས་གསུམ་ཤེས་པའི་ཤེས་རབ་སྐྱེ་བ་དང༌། རིག་པ་འཛིན་པའི་ཤེས་རབ་ཀྱི་སྤྱན་དང་ལྡན་པར་འགྱུར་བ་ལགས། །ཚེ་བསྲིང་བ་བླ་མའི་རྣལ་འབྱོར་ནི། རང་སེམས་བླ་མའི་གནས་ལུགས་ཚེ་དཔག་མེད་དུ་བསྐྱེད། ཕྱག་ན་ཚེའི་བུམ་པ་བསྣམས་པ་འཆི་མེད་ཚེའི་བདུད་རྩིས་གང་བར་བསམས་ལ། མོས་གུས་བྱ་ཞིང་གསོལ་བ་བཏབ་པས། བདུད་རྩི་ཁོལ་ཞིང་ལུད་པས་ལུས་ཐམས་ཅད་བདུད་རྩིས་ཁེངས་པར་བསམ་ཞིང༌། སྲོག་འཁོར་གྱི་བསྙེན་པ་ལ་འབད་ན་ཚེ་རིང་བ་དང་འཆི་བ་བསླུ་བ་ལགས། ནད་ཞི་བ་ལ་སོགས་པ་ལ། སྨན་བླར་བསྒོམས་ནས་གསོལ་བ་བཏབ་ནས་སྲོག་འཁོར་གནད་ལ་ཕབ་ན་ནད་ཞི་བ་ལ་ཚེགས་མེད། ཡམས་ནད་ལ་བླ་མའི་སྐུ་ལས་འོད་ཟེར་འཕྲོས་པས་ཕྱོགས་དེ་གང་བར་བསམ། དེས་མྱུར་དུ་བདེ་བ་ལགས། ལོངས་སྤྱོད་སྤེལ་ན། རྣམ་སྲས་སུ་བསྐྱེད་ནས་གོང་ལྟར་གནད་ལ་ཕབ་ན་ལོངས་སྤྱོད་ཆར་བཞིན་དུ་འབབ་པ་ལགས། འཕྲིན་ལས་བཞི་བསྒྲུབ་ན། ཞི་བ་ལ་སྤྱན་རས་གཟིགས་སུ་བསྒོམ་ཞིང་གནད་ལ་ཕབ་ན་ཞི་བའི་ལས་ཐམས་ཅད་འགྲུབ། རྒྱས་པ་ལ་རིན་འབྱུང་དུ་བསྐྱེད་ནས་གནད་ལ་ཕབ་ན་རྒྱས་པའི་ལས་ཐམས་ཅད་འགྲུབ།

དབང་ལ་རྡོ་རྗེ་ཕག་མོར་བསྐྱེད་ནས་གནད་ལ་ཕབ་ན། དབང་གི་ལས་ཐམས་ཅད་འགྲུབ། དྲག་པོ་ལ་ཆོས་སྐྱོང་དུ་བསྐྱེད་ནས་གནད་ལ་ཕབ་ན། དྲག་པོའི་ལས་ཐམས་ཅད་འགྲུབ་པ་ལགས། ཁྲུས་བྱེད་ན་བུམ་པ་གཞལ་ཡས་ཁང་དུ་བསྐྱེད། དབུས་སུ་བླ་མ་དམ་པ་སྤྲུལ་སྐུའི་ངོ་བོར་བསྐྱེད་ལ། ཐུགས་ཀའི་སྲོག་འཁོར་གནད་ལ་ཕབ་ན་མོས་གུས་དྲག་པོ་དང་གསོལ་འདེབས་བྱས་པས། ཐུགས་ཀ་ནས་ས་བོན་ལས་བདུད་རྩི་བབ་པས། སྐུ་ལུས་ཀྱི་བ་སྤུའི་བུ་ག་ན་ཚུར་བྱོན་པས་ཆུའམ་འོ་མ་ཁོལ་བ་ལྟར་བསམ། མཐར་བླ་མ་དམ་པ་བདུད་རྩིར་ཞུ་ནས་གཉིས་སུ་མེད་པར་བསམ་སྟེ་ཁྲུས་བྱས་ན། བསྐལ་པ་མང་པོའི་སྡིག་སྒྲིབ་འདག་ཅིང་ཉེས་སྐྱོན་ཐམས་ཅད་ལས་གྲོལ་བ་ཡིན། རབ་གནས་ལ་མེ་ཏོག བསྙེན་པ་དབང་དང་མཐུན། བགེགས་བསྐྲད་ལ་གཏོར་མ་དང་པོ་བླ་མ་ཡི་དམ། གཉིས་པ་ཆོས་སྐྱོང༌། གསུམ་པ་གཞི་བདག་ལ་དབུལ། རྟེན་དེ་རྣམ་པ་སྤྲུལ་སྐུ་ལ། ངོ་བོ་ཆོས་སྐུ་བླ་མ་དམ་པར་བསྐྱེད། མོས་གུས་དང་གསོལ་འདེབས་ཀྱི་ཐུགས་ཀྱི་འཁོར་ལོ་གནད་ལ་དབབ། མོས་གུས་སམ། བྱང་ཆུབ་ཀྱི་སེམས་སམ། ཕྱག་རྒྱ་ཆེན་པོ་རྒྱུད་ལ་སྐྱེས་པའི་ཤེས་པ་རྣམ་རྟོག་གི་དབེན་ལྷང་ངེ་བ་ཞིག་བྱུང་བའི་དུས་སུ་མེ་ཏོག་དོར་རོ། །གསང་མཚན་དང་ཡེ་དྷརྨཱ་བརྗོད། ཆོས་སྐྱོང་ལ་བཀའ་བསྲུངས་བཅོལ་བཀྲ་ཤིས་བརྗོད་དོ། ཁ་ཟས་ཀྱི་རྣལ་འབྱོར་ནི། རྫས་མི་དམིགས་པ་ལས་ཧཱུཾ་གིས་ཉེས་སྐྱོན་སྦྱངས། ཨཱཿས་མཚན་ཉིད་དང་ལྡན་པའི་ཀ་པཱ་ལར་བསམ། ཨོཾ་གྱིས་ཟག་མེད་ཀྱི་བདུད་རྩིར་བསམ། ཡི་གེ་གསུམ་གྱི་དམ་ཚིག་པ་ལ་ཡེ་ཤེས་པ་བསྟིམ། མོས་གུས་ཀྱིས་རྒྱལ་བའི་དཀྱིལ་འཁོར་དུ་ཡང་དག་པར་མཆོད་ཅིང་གསོལ་ན་ཕན་ཡོན་དཔག་ཏུ་མེད་པ་འབྱུང་བ་ལགས། ཁྲུས་བྱ་བ་ནི། སྦྱང་བ་རྣམ་དག་གི་བདུད་རྩིར་ཤེས་པར་བྱའོ། །དངོས་གྲུབ་ལག་མཆོད་བླ་མའི་རྣལ་འབྱོར་ནི་ཤེས་རབ་ཀྱི་རྫས་སྭ་བྷཱ་ཝས་སྟོང་པ་ཉིད་དུ་བསམ། ཡི་གེ་གསུམ་གྱི་དམིགས་པ་ནི་གོང་ལྟར་བྱ།

རྟེན་འབྲེལ་གྱི་ཕྱག་རྒྱས་ཁ་བཀབ་ལ་ཡི་གེ་གསུམ་ཅི་རིགས་པ་བཟླ། དེ་ནས་ཆང་ལ་ཆོས་འབྱུང་བྲི། དེའི་དབུས་སུ་བླ་མ་དམ་པ་བདེ་མཆོག་ཡབ་ཡུམ་སྐུ་བདེ་བ་ཆེན་པོས་རྒྱས་པ་ཞིག་བསམ། མདུན་ནས་བརྩམས་ཏེ་གཡོན་སྐོར་དུ་སྲིན་ལག་གཡོན་པས་བདུད་རྩི་ལ་རེག་རེག་བྱས་པས། བདེ་ཆེན་གྱི་མཁའ་འགྲོ་མ་བཞི་བསྒོམ། དེ་དག་ལ་དབང་སྐུར་རྒྱས་འདེབས་བསྒོམ་ལ། རང་གི་སྲིན་ལག་གཡས་གཡོན་བླ་མའི་ཐུགས་ཀར་རེག་པར་བསམ་ཞིང༌། བདུད་རྩི་ལ་རེག་པས་གཡས་ལ་ཐིག་ལེ་དཀར་པོ། གཡོན་ལ་དམར་པོ་བསམས་ལ་དཀྲུགས་ཏེ་གཏོར་བས་ཐིག་ལེ་དཀར་དམར་གྱི་རྒྱུན་ཆེན་པོ་བབས་པས་ཆང་ནང་གི་ལྷ་ཐམས་ཅད་ལ་བདེ་སྟོང་ཟག་མེད་ཀྱི་མཆོད་པ་ཕུལ་བར་བསམ། དེ་ནས་ལག་པ་གཡོན་པའི་སོར་མོ་ལྔ་པདྨ་འདབ་མ་ལྔའི་ཚུལ་དུ་གསང་བ་བུམ་སྐུ་ཁ་ཕྱེ་བ་ལྟར་བླ་མ་དམ་པའི་ཕོ་བྲང་རྣམ་པར་དག་པ་ཞིག་ཏུ་བསམ། དེའི་ནང་དུ་ཆོས་འབྱུང་དང་ཐིག་ལེ་ལྔ་བཀོད་ལ། དམིགས་པ་དང་བསྐྱེད་ཆོག་གོང་དང་མཐུན། གཞན་ཡང་ཡེ་ཤེས་ཀྱི་མཁའ་འགྲོ་མ་ཏིལ་གྱི་གང་བུ་ལྟར་བསམ། གཡས་པའི་སྲིན་ལག་བདུད་རྩི་ལ་རེག་པས། བླ་མ་ཡབ་ཡུམ་གྱི་སྦྱོར་མཚམས་ནས། ཐིག་ལེ་དམར་པོ་འོད་ཟེར་གྱི་རྣམ་པར་འཕྲོས་པས། གཡོན་པའི་མཐེ་བོང་གཡས་པའི་སྲིན་ལག་ལ་རེག་པས། ཐིག་ལེ་དཀར་པོ་གཅིག་བསམ། གཡོན་པའི་སྲིན་ལག་ལ་རེག་པ་ཐིག་ལེ་དམར་པོ་གཅིག་བསམ། སོར་མོ་གཉིས་པོ་རྩེ་སྤྲད་པས་ཁམས་དཀར་དམར་གྱི་རྒྱུན་ཆེན་པོ་བབས་ཏེ། ལག་པའི་ལྷ་རྣམས་ལ་ཕོག་པས། བདེ་སྟོང་ཟག་མེད་ཀྱི་མཆོད་པ་ཕུལ་བར་བསམས་ནས། བདུད་རྩི་གཏོར་ཞིང་གསང་མཚན་བརྗོད་དོ། །དེ་ནས་ཐབས་ཤེས་རབ་ཀྱི་ཕྱག་རྒྱ་བཅས་ཏེ། བདུད་རྩི་ལ་བཀབ་པས་ལག་པའི་ལྷ་ཚོགས་ཐམས་ཅད་བདུད་རྩིའི་ལྷ་ཚོགས་ལ་བསྟིམ། ལྷ་ཚོགས་དེའང་འོད་དུ་ཞུ་ནས་ཆོས་འབྱུང་དཀར་ལ་དམར་བའི་མདངས་ཆགས་པ་གཅིག་གི་དབུས་ན་གསང་མཚན་ཡི་གེ་རྣམས་དཀར་རིམ་མེ་བ་ལ་དམིགས་ཤིང་བཟླས་པས།

ཆོས་འབྱུང་གཡོན་དུ་འཁོར་ནས། བདུད་རྩི་ཆིལ་ཏེ་ཁོལ་བར་བསམ་མོ། །ཕྱག་རྒྱ་སྤྱི་བོར་སྦྱར་བས་ཨོཾ་གྱི་ལུས་བྱིན་གྱིས་བརླབས་བསམ། མགྲིན་པར་ཕྱག་རྒྱ་རྩེ་བསྣོལ་བས། ཨཱཿས་ངག་བྱིན་གྱིས་བརླབས་པར་བསམ་མོ། །ཐུགས་ཀར་རྡོ་རྗེ་བསྡམས་པའི་ཕྱག་རྒྱས་ཧཱུཾ་གིས་ཐུགས་བྱིན་གྱིས་བརླབ་པར་བསམ། གནས་གསུམ་དུ་ཐིག་ལེ་གསུམ་ཐུགས་ཁ་ནས་དགོད། ཧཱུཾ་ཨཱཿཨོཾ་ཞེས་བརྗོད། དེས་བར་ཆད་མི་འབྱུང་ཞིང་བསྲུང་བར་འགྱུར་བ་ལགས། དེ་ནས་དངོས་གཞི་ལག་པའི་ལྷ་མཆོད་པ་ནི། ལག་པའི་བདུད་རྩི་བསངས་ཏེ། དམིགས་པ་བསྐྱེད་ཆོག་གོང་ལྟར་བྱ། གཙོ་བོ་ཡབ་ཡུམ་གྱི་སྦྱོར་མཚམས་ནས་འོད་ཟེར་དཀར་དམར་བདེ་བའི་རང་བཞིན་དུ་འཕྲོས་པས་འཁོར་རྣམས་ལ་ཕོག འཁོར་རྣམས་ཀྱང་བདེ་བའི་རང་བཞིན་དུ་ཕྲིལ་ཏེ་སོང་བར་བསམ། འཁོར་རྣམས་ཀྱི་ཐུགས་ཀ་ནས་འོད་ཟེར་བདེ་བའི་རང་བཞིན་དུ་འཕྲོས། བླ་མ་ཡབ་ཡུམ་གྱི་ཐུགས་ཀར་ཐིམ་པས། བདེ་སྟོང་གི་མཆོད་པས་མཉེས་པར་བསམ། དེ་ལྟར་བདུད་རྩི་གཏོར་ཞིང་དམིགས་པ་དང་ཟུང་འཇུག་ཏུ་གསང་མཚན་བཟླས་པ་ཅི་རིགས་བྱ། དེ་ནས་ཐབས་རྫས་དང་མ་ད་ལ་སོགས་ཚོགས་ཀྱི་རྫས་ཀྱིས་ལྷ་ཚོགས་རྣམས་མཆོད་པར་བསམ་ཞིང༌། བདུད་རྩི་གཏོར། བཟླས་པ་བྱ། དམ་ཚིག་ལས་མ་འདས་ན་བར་ཆད་མི་འབྱུང་བ་ཡིན་གསུང༌། དེ་ནས་ལག་པའི་ཚོགས་གཞོང་པར་བླུགས་ལ་ལྷ་ཚོགས་རྣམས་རང་གི་སྤྱིར་ཐིམ་པས། ལུས་ངག་ཡིད་གསུམ་དང་དབྱེར་མེད་དུ་གྱུར་པར་བསམ། ཚོགས་ཀྱི་རྫས་ལ་བདུད་རྩི་བྲན་ལ། ཡི་གེ་གསུམ་གྱི་བསྐྱེད་ཆོག་གོང་ལྟར་བྱ་སྟེ། རྫས་རྣམས་བདུད་རྩིར་ཁོལ་བར་བསམ། དེ་ནས་ཚོགས་ཉིད་རྒྱལ་བའི་དཀྱིལ་འཁོར་ལ་མཆོད་ཅིང༌། ཚོགས་ལ་རོལ་བས། རང་ལུས་རྒྱལ་བའི་དཀྱིལ་འཁོར་མཉེས་ཤིང་ཚིམ་པར་བསམ། དེ་ལྟར་བྱས་ན། མཆོག་དང་ཐུན་མོང་གི་དངོས་གྲུབ་ཚེ་འདིར་ཐོབ་པ་ལགས། འདི་ལ་རྒྱ་རྣམ་པ་བཞིས་བཅིང་བ་ལགས་ཏེ། དེ་ལ་སློབ་རྒྱ། ལོ་རྒྱ། རིན་པོ་ཆེའི་རྒྱ། ཡོན་ཏན་གྱི་རྒྱ་དང་བཞི་ཡིན་པས།

རྒྱ་རྣམ་པ་བཞི་པོ་འདི་ལས་འདས་ན་དམ་ཚིག་ཉམས་པ་ཡིན་གསུང༌། དེས་ན་ཁྱོད་ཀྱིས་ཀྱང་སུ་ཐོད་ཐོད་ལ་མ་བསྟན་ཅེས་གསུང༌། འདི་བརྒྱུད་པ་རིན་པོ་ཆེ་འདིའི་ཐུགས་དམ་བརྒྱུད་ཀྱི་ཆོས་ལགས་པས། བཀའ་རྒྱ་ཤིན་ཏུ་དམ་པར་མཛད་དོ། །འདིས་འཕྲིན་ལས་ཐོགས་མེད་འགྲུབ་པར་གྱུར་ཅིག །མོས་གུས་སྲོག་འཁོར་གྱི་དབང་ཁྲིད་ཞལ་གདམས་ཀྱིས་བརྒྱན་པ་འདི་ཉིད། ལས་དང་པོ་པ་རྣམས་ཀྱི་དོན་དུ་དྷརྨཱ་རཱ་ཛས་བསྒྲིགས་པ་འདིས་འཁོར་བ་སྡུག་བསྔལ་གྱི་རྒྱ་མཚོ་མྱུར་དུ་སྐེམས་པར་གྱུར་ཅིག། །། ༨༥༨༽ ༄། །མོས་གུས་གསང་བ་འདུས་པའི་ཡིག་ཆུང་གི་གདམས་པ།། རྒྱལ་བ་རིམ་བརྩེགས་ངོ་བོ་གཅིག་པ་ལ་བསྡུས་ལ། ངོ་བོ་གཅིག་པའི་སྤྱི་བོའི་ཨོཾ་ལས་ཡེ་ཤེས་ཀྱི་འོད་ཟེར་དཀར་པོ་འཕྲོས། རང་གི་ལུས་ལ་ཕོག ལུས་ཀྱི་སྒྲིབ་པ་དག་པར་བསམ། མགྲིན་པའི་ཨཱཿལས་འོད་ཟེར་དམར་པོ་འཕྲོས། རང་གི་མགྲིན་པར་ཐིམ། ངག་གི་སྒྲིབ་པ་དག་པར་བསམ། ཐུགས་ཀའི་ཧཱུྃ་ལས་འོད་ཟེར་སྔོན་པོ་འཕྲོས། རང་གི་སྙིང་གར་ཕོག ཡིད་ཀྱི་སྒྲིབ་པ་དག་པར་བསམ། སྐུ་གསུང་ཐུགས་ལས་བྱུང་བའི་འོད་ཟེར་དཀར་དམར་མཐིང་གསུམ་པོ་དེ་པད་ཀྱིས་ཆད་ནས་བྱུང་བས། དེ་རང་གི་ལུས་ངག་ཡིད་གསུམ་ལ་ཕོག ལུས་ངག་ཡིད་གསུམ་ཆ་མཉམ་གྱི་སྡིག་སྒྲིབ་དག་པར་བསམ། དེ་རྣམས་དབང་བཞིའི་ངོ་བོ། གནམ་ས་གའུ་ཁ་སྦྱོར་གྱི་མན་ངག་ནི། རང་གི་འོག་ཏུ་འབྱུང་བ་སའི་ངོ་བོ། རིན་པོ་ཆེ་གསེར་ལས་གྲུབ་པའི་འཁོར་ལོ་གའུའི་མ་ཁེབས་ཀྱི་དབྱིབས་ལྟ་བུ་ཞིག་བསམ། རང་གི་སྟེང་དུ་འབྱུང་བ་ནམ་མཁའི་ངོ་བོ་རིན་པོ་ཆེ་དངུལ་ལས་གྲུབ་པ་གའུའི་ཡ་ཁེབས་ལྟ་བུ་ཞིག་བསམ་ལ། དེ་གཉིས་ཁ་སྒྲིགས་པའི་ནང་དུ་རང་གི་ལུས་འདི་དངོས་སུ་གྲུབ་པ་མེད་པའི་སྟོང་པ་ཉིད་དུ་བསམས་ལ། གའུའི་མ་ལ་གདན་གྱི་དཀྱིལ་དུ་མ་ལས་ཉི་མའི་དཀྱིལ་འཁོར་དམར་ཀྱི་ལེ་བ་ཞིག་གི་དབུས་སུ་ཨཱ་དམར་པོའི་མཐའ་མ་ན་ཕར་ཀཱ་ལི་དམར་པོ་སོ་བཞི་གཡོན་སྐོར་དུ་ལྕགས་བསྲེགས་ཀྱི་མདོག་ལྟ་བུ་དམར་རམ་མེ་སྐོར་ནས་ཡོད་པར་བསམ།

གའུའི་ཡ་ཁེབས་ཀྱི་དཀྱིལ་དུ་ཨཱ་ལས་ཟླ་བའི་དཀྱིལ་འཁོར་ཉ་གང་བ་ལྟ་བུ་དཀར་ཀྱི་ལེ་ཞིག་གི་དབུས་སུ་ཧཾ་དཀར་པོ་རེའི་མཐའ་མ་ཕར་ཨཱ་ལི་དཀར་པོ་ཉིས་འགྱུར་གཡས་སྐོར་དུ་དུང་གི་ཡི་གེ་ལྟ་བུར་དཀར་རམ་མེ་ཡོད་པ་བསམ། དེ་གཉིས་ཀྱི་དབུས་སྙིང་གའི་ཐད་ཀའི་ཙམ་དུ་སྲོག་གི་འཁོར་ལོ་གཞུང་བཞིན་དུ་བསམ་ཞིང༌། དེའི་དབུས་སུ་ཧཱུྃ་ཡེ་ཤེས་ལྔ་ལྡན་བསམ། དེ་ནས་གཞུང་ན་ཡར་སྲོག་ཤིང་གི་ཚུལ་དུ་རྩ་དབུ་མའི་རྣམ་པ། ཕྱི་དཀར་ལ་ནང་དམར་བ། སྦོམ་ཕྲ་མདའ་སྨྱུག་ཙམ་སྣང་བའི་གཟུགས་སུ་གྲུབ་པ་ལ། རེག་པའི་རྫས་སུ་མ་གྲུབ་པ་འཇའི་རྣམ་པ། ཡར་སྣ་ཡར་གྱི་ཧཾ་ལ་ཟུགས་པ། མར་སྣ་མར་གྱི་ཨ་དམར་པོ་ལ་ཟུག་པ་ཞིག་ཏུ་བསམ་ལ། དེའི་ངང་ནས་སྲོག་འཁོར་གྱི་དམིགས་པ་དང་བསྙེན་པ་བྱས་པས། ཧཱུྃ་ལས་ཡེ་ཤེས་ལྔའི་འོད་ཟེར་ཁ་དོག་ལྔ་འཕྲོས་པས། གའུའི་ནང་ཐམས་ཅད་འཇའ་ཚོན་གྱི་རྣམ་པར་ཁྲིག་གིས་ཁེངས་པ་བསམ་ལ་མཉམ་པར་བཞག རྗེས་ཐུན་མཚམས་སུ་རང་གི་ལུས་ཀྲོང་གི་བྱུང་བ་ལས། གའུའི་ཡ་ཁེབས་ཟླ་བའི་དལ་ཨཱ་ལི་དང་བཅས་པ་འོད་དུ་ཞུ་ནས། སྤྱི་བོ་ཧཾ་ལ་ཐིམ། གའུའི་མ་ཁེབས་ཉི་མའི་དལ་ཀཱ་ལི་དང་བཅས་པ་འོད་དུ་ཞུ་ནས། ལྟེ་བའི་ཨ་ལ་ཐིམ་པས་སྲོག་འཁོར་གྱི་དམིགས་པ་མ་ཡེངས་པའི་ངང་ནས། གསང་བ་ཡེ་ཤེས་མཆོག་གི་གསོལ་འདེབས་དང༌། ནམ་མཁའ་དབྱིངས་ཀྱི་གསོལ་འདེབས་ལ་སོགས་པ་མན་ངག་ལས་བྱུང་བ་རྣམས་ཉམས་སུ་བླངས་པས། དེ་ལྟར་ཉམས་སུ་བླངས་པས་སྒོ་གསུམ་ལ་བར་ཆད་མི་འབྱུང་བ་དང༌། དམིགས་པ་གསལ་ཞིང་མོས་གུས་ལ་བོགས་ཐོན་པའི་དགོས་པ་ཡོད་དོ། །ངེས་དོན་སྐུ་གསུང་ཐུགས་ལ་སྦྱོར་ན། ལུས་ཡི་དམ་གྱི་ལྷ་སྣང་སྟོང་ཟུང་འཇུག་ཏུ་བསྒོམ་པ་ནི། རྣམ་པ་གའུ་ཁ་སྦྱོར་གྱིས་ལུས་ཀྱི་བར་ཆད་བསྲུང་བ་ཡིན་ལ། དེ་ཐ་མལ་དུ་སོང་བའམ། སྣང་སྟོང་ཡ་བྲལ་ན་གའུ་ཁ་སྦྱོར་མ་ཡིན་ཏེ་ལུས་བར་ཆད་ཀྱི་དབང་དུ་སོང་བའོ། །ངག་སྔགས་ཀྱི་སྒྲ་གྲག་སྟོང་ཟུང་འཇུག་རླུང་རིག་དབྱེར་མེད་བསྒོམ་པ་ནི།

ཨཱ་ལི་ཀཱ་ལིས་ངག་གི་བར་ཆད་བསྲུང་བ་ཡིན་ལ། དེ་ཐ་མལ་དུ་སོང་བའམ། སྒྲ་གྲག་སྟོང་ཡ་བྲལ་བའམ། རླུང་རིག་དབྱེར་མེད་དུ་མ་ཤེས་ན་ཨཱ་ལི་མ་ཡིན་ཏེ། ངག་བར་ཆད་ཀྱི་དབང་དུ་སོང་བའོ། །ཡིད་བླ་མའི་ཐུགས་དང་རིག་སྟོང་ཟུང་འཇུག་ཏུ་བསྒོམ་པ་ནི། འོད་ཟེར་གྱིས་ཡིད་ཀྱི་བར་ཆད་བསྲུང་བ་ཡིན་ལ། ཐ་མལ་དུ་སོང་བ་འམ། རིག་སྟོང་ཡ་བྲལ་ན། འོད་ཟེར་མ་ཡིན་ཏེ། ཡིད་བར་ཆད་ཀྱི་དབང་དུ་སོང་བ་ཡིན། དེས་ན་སྐུ་གསུང་ཐུགས་ཀྱི་འཁྱེར་སོ་ཟུང་འཇུག་གསུམ་པོ་འདི་ལ་གནས་ནས་ཐ་མལ་དང་ཡ་བྲལ་གྱིས་བར་དུ་མ་ཆོད་པར་བྱས་ནས་དབུ་མར་བྱའོ་གསུངས་སོ། །རྩ་ཡི་དྭངས་མ་ཡི་གེ་ཧཱུྃ། །ཧཱུྃ་གི་རྣམ་པ་བླ་མའི་སྐུ། །བླ་མའི་སྐུ་ལ་གསོལ་བ་འདེབས། །གཏི་མུག་དག་པར་བྱིན་གྱིས་རློབས། །དེ་ཡི་ནང་ན་རྒྱུ་མའི་རླུང༌། །གསལ་དྭངས་བརྗོད་བྲལ་བླ་མའི་གསུང༌། །བླ་མའི་གསུང་ལ་གསོལ་བ་འདེབས། །ཞེ་སྡང་དག་པར་བྱིན་གྱིས་རློབས། །དེ་དང་དབྱེར་མེད་རྒྱུ་བ་ཡི། །ཟག་མེད་ཐིག་ལེ་བླ་མའི་ཐུགས། །བླ་མའི་ཐུགས་ལ་གསོལ་བ་འདེབས། །འདོད་ཆགས་དག་པར་བྱིན་གྱིས་རློབས། །དྭངས་མ་རྣམ་གསུམ་བླ་མ་ལ། །སྐུ་གསུང་ཐུགས་ཀྱི་མོས་གུས་ཀྱིས། །འཁྱེར་སོ་གསུམ་དུ་གསོལ་བ་འདེབས། །སྒོ་གསུམ་དག་པར་བྱིན་གྱིས་རློབས། །མོས་གུས་སྲོག་འཁོར་གྱི་གསོལ་འདེབས་ཡིན།། །། ༨༥༩༽ ༄། །དཔལ་འཁོར་ལོ་སྡོམ་པ་ལྷན་སྐྱེས་ཡབ་ཡུམ་གྱི་མངོན་རྟོགས།། ཨོཾ་སྭ་སྟི། འཇིག་རྟེན་གསུམ་མགོན་མཚུངས་མེད་བླ་མ་དང༌། །སྐུ་བཞིའི་བདག་ཉིད་ཧེ་རུ་ཀ་དཔལ་ལ། །ལུས་ངག་ཡིད་གསུམ་དང་བས་གུས་བཏུད་དེ། །ལྷན་སྐྱེས་མངོན་རྟོགས་ཉམས་ལེན་གསལ་བར་བྲི། །དེ་ལ་འདིར་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་ཡབ་སྲས་ཀྱི་ཐུགས་དམ། བཅོམ་ལྡན་འདས་དཔལ་ལྷན་གཅིག་སྐྱེས་པ་བསྒོམ་པར་འདོད་པའི་གང་ཟག་གིས། དབང་བསྐུར་ཐོབ་ཅིང་དམ་ཚིག་དང་ལྡན་པས། གནས་དབེན་པར་སྟན་བདེ་བ་ལ་བསམ་གཏན་གྱིས་ཡན་ལག་གིས་གནས་པར་བྱས་ལ།

མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་བཅོམ་ལྡན་འདས་དཔལ་ཧེ་རུ་ཀ་ཡབ་ཡུམ་གྱི་བསྒོམ་བཟླས་ཉམས་སུ་བླང་བར་བྱ་སྙམ་པ་ནི་བྱང་ཆུབ་ཀྱི་སེམས་སོ། །ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ་྅ཧཾ། ཞེས་བརྗོད་པས། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་གདོད་མ་ནས་རང་བཞིན་གྱིས་རྣམ་པར་དག་པས། རང་གི་སེམས་སྐྱེ་བ་མེད་པའི་ངོ་བོར་གནས་པ་ནི་ཡེ་ཤེས་ཀྱི་ཚོགས་སོ། །དེ་ཡང་ཆོས་ཀྱི་དབྱིངས་རྣམ་པར་དག་པ་དེ་ཉིད་ཀྱི་ངང་ནས་ཆུ་ལས་ཆུ་བུར་རྡོལ་བའམ་ནམ་མཁའ་ལས་སྤྲིན་བྱུང་བ་ལྟར། སྐད་ཅིག་གིས་ལྷ་ཡབ་ཡུམ་རྟེན་རི་རབ་དང་བཅས་པ་བསྐྱེད་པར་བྱའོ། །སྐད་ཅིག་གིས་གསལ་བར་མི་ནུས་ན་རིམ་གྱིས་གསལ་གདབ་པར་བྱ། རིན་པོ་ཆེ་སྣ་བཞི་ལས་གྲུབ་པའི་རིའི་རྒྱལ་པོ་རི་རབ་ཟུར་བཞི་པ།

རྒྱ་དཔེ་ན་གདན་རི་རབ་མེད། ལྷ་དྲུག་བཅུ་པར་རི་རབ་བཤད་ཀྱང༌། བླ་མ་རྒྭ་ལོས། ཨ་བྷྱ་ཀ་ར་ལ་གདན་རི་རབ་ཀྱི་སྟེང་དུ་བསྒོམས་ན་ཞུས་པས་གནད་ཡིན་གསུངས། ཤར་བཻ་ཌཱུརྻ་ལས་གྲུབ་པ་མཐིང་ག ལྷོ་གསེར་ལས་གྲུབ་པ་སེར་པོ། ནུབ་ཤེལ་དམར་པོ་ལས་གྲུབ་པ། བྱང་ཨིནྡྲ་ནི་ལ་ལས་གྲུབ་པ་ལྗང་ཁུ། དེ་ཡང་ཤིན་ཏུ་ཆེ་ཤིང་ལྷུན་ཆགས་ལ་མཛེས་པར་བསྒོམ། དེའི་སྟེང་དུ་སྣ་ཚོགས་པདྨ་ཟེའུ་འབྲུ་དང་ལྡན་པ་ནི་འཁོར་བའི་ཆོས་སྐྱོན་གྱིས་མ་གོས་པའི་རྟགས་ཏེ། དེའི་སྟེང་དུ་བསོད་ནམས་དང་ཡེ་ཤེས་ཀྱི་ཚོགས་གཉིས་ལས་གྲུབ་པའི་པདྨའི་རྩ་བ་ཡེ་ཤེས་ཀྱི་རྡོ་རྗེ་མཐུ་བོ་ཆེ་དབང་ཆེན་གསེར་གྱི་ས་གཞི་མན་ཆད་ན་མར་ཟུག་པའི་རྡོ་རྗེ་རིན་པོ་ཆེའི་ཡུ་བ་ཅན་སྐྱེས་པ། རིན་པོ་ཆེའི་ཡུ་བ་ཐམས་ཅན་གྱེན་དུ་སྤུངས་ཤིང་ཕྱོགས་བཅུར་རྒྱས་པ། རིན་པོ་ཆེའི་སྣ་ཚོགས་ཀྱི་ཟེའུ་འབྲུ་ལ་སོགས་པ་མ་ཚང་བ་མེད་པ་ཤིན་ཏུ་གསལ་བ་བསྒོམ། དེའི་འདབ་མ་སུམ་ཆ་ཙམ་ཡར་ལྷག་པ། སུམ་གཉིས་ཙམ་མར་ནོན་པའི་དབུས་སུ་ཉི་མའི་དཀྱིལ་འཁོར་ཞེས་པ་སྟེ། འཁོར་བའི་ཚ་གདུང་བསིལ་བར་བྱེད་པའི་ཟླ་བ། གདུལ་བྱའི་ལོ་ཏོག་སྨིན་པར་བྱེད་པའི་ཉི་མའི་དཀྱིལ་འཁོར་བསྒོམ་པ་ནི་བསོད་ནམས་དང་ཡེ་ཤེས་ཀྱི་ཚོགས་གཉིས་ལས་གྲུབ་པ། འོད་ཟེར་གྱི་ཕུང་པོ་དཔག་ཏུ་མེད་པ་འཕྲོ་བ། ལྷའི་རྒྱལ་པོ་ཚངས་པ་ལ་སོགས་པའི་འོད་ཐམས་ཅད་ཟིལ་གྱིས་གནོན་པ། དེའི་སྟེང་དུ་བཅོམ་ལྡན་འདས་དཔལ་ཧེ་རུ་ཀ་སྐུ་མདོག་མཐིང་ཁ་བཻ་ཌཱུརྻ་བཅག་པའི་འཕྲོ་ལྟ་བུ་སྐུ་སྟོད་དང་ལྟག་པ་ལ་སོགས་པ་གཤང་གཤོང་མེད་པ་ཤིན་ཏུ་རྒྱས་པ་ཐལ་གོང་དང་ཞབས་ཀྱི་བོལ་གོང་ལ་སོགས་པ་བདུན་ཤིན་ཏུ་མཐོ་བ། ཆོས་ཐམས་ཅད་དེ་ཁོ་ན་ཉིད་རོ་གཅིག་པའི་རྟགས་སུ་ཞལ་གཅིག་པ། དུས་གསུམ་ལ་མ་ཆགས་མ་ཐོགས་པའི་རྟགས་སུ་སྤྱན་གསུམ་པ། སྤྱན་རྩ་དམར་བ་མཐོང་མིག་གནག་པ། ཤངས་ཞིང་རིང་བར་གནས་པའི་ཕྱག་གཉིས་ཀྱིས་ཤེས་རབ་མ་ལ་འཁྱུད་པ་ནི་ཐབས་དང་ཤེས་རབ་ཟུང་དུ་འཇུག་པའི་རྟགས་སོ། །ཐབས་ཡེ་ཤེས་ལྔ་མི་ཕྱེད་པའི་ཕྱག་གཡས་ན་རྡོ་རྗེ།

ཤེས་རབ་སྟོང་པ་སྟོང་པ་ཉིད་ཀྱིས་སྒྲ་བསྒྲགས་པས་ཕྱག་གཡོན་དྲིལ་བུའོ། །ཞབས་གཡས་ཐབས་ཀྱི་ངོ་བོར་བརྐྱང་པས། ཆད་པ་ཆགས་པ་ཆེན་པོ་མྱ་ངན་ལས་འདས་པ་མཚོན་པའི་དུས་མཚན་མ་དམར་པོ་ཤིན་ཏུ་རིད་ཅིང་གྲི་ཁུག་དང༌། ཐོད་ཁྲག་འཛིན་པ་སྐྲ་དམར་པོ་ཅན་ཕྱག་རྒྱ་ལྔས་བརྒྱན་པ། ཆགས་པའི་གནས་ལྟེ་བ་དང་སྐྱེ་གནས་མནན་པ། ཞབས་གཡོན་པ་ཤེས་རབ་ཀྱི་ངོ་བོས་བསྐུམ་པས། རྟག་པ་ཞེ་སྡང་འཁོར་བའི་མཐའ་མཚོན་པའི་འཇིག་བྱེད་ནག་པོ་ཆེན་པོ་ཞལ་གཅིག་ཕྱག་བཞི་པ། ཕྱག་གཡས་ན་ཌཱ་མ་རུ་དང་གྲི་གུག གཡོན་ན་ཁ་ཊྭཱྃ་ག་དང་ཐོད་པ། ཕྱག་རྒྱ་དྲུག་དང་ལྡན་པ། ཁ་སྦུབ་ཏུ་སྒྱེལ་བའི་ཞེ་སྡང་གི་གནས་མགོ་བོ་དང་སྙིང་ག་དང་སྲོག་རྩ་གསུམ་རྒྱབ་ཏུ་ལྟབ་པའི་གདོང་པ་མནན་པ། གདན་གཉིས་ཀའང་མི་མགོ་རློན་པའི་དོ་ཤལ་དང༌། སྟག་གི་ཤམ་ཐབས་གྲོལ་བ་ཅན་ནོ། །བདུད་བཞི་འཇོམས་པའི་རྟགས་སུ་མཆེ་བ་བཞི་གཙིགས་པ། དེ་ཡང་ཁྱི་དང་བ་གླང་གི་མཆེ་བ་ལྟ་བུ་མ་ཡིན་པ་ཚེས་བརྒྱད་པའི་ཟླ་བ་ལྟ་བུ། ཚེམས་ཀྱི་ཕྲེང་བ་དཀར་ལ་འཁྲིགས་པ། མཆེ་བ་ཅུང་ཟད་རྣོ་ལ་འབུར་བ། ཧེ་རུ་ཀ་ཁྲོ་འཛུམ་གྱི་རྣམ་པར་བཞུགས་པས་ཞལ་གྱི་སྒོ་ནས་ཨ་ལ་ལ་ཧོ་གསུང་བའི་ཚད་ཙམ་དུ་རྣམ་པར་འགྱུར་བ། དགེ་བའི་རྩ་བ་མ་ལུས་པ་རྫོགས་པ་དང༌། སེམས་ཉིད་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བ་མངོན་དུ་མཛད་པའི་རྟགས་སུ་དབུ་སྐྲ་རལ་པའི་ཐོར་ཅོག་བཅིངས་པ། ཚད་མེད་པའི་ཐུགས་རྗེ་ཆེན་པོ་ཀུན་རྫོབ་བྱང་ཆུབ་ཀྱིས་སེམས་ཅན་ཐམས་ཅད་རྫོགས་པའི་སངས་རྒྱས་ལ་འགོད་པའི་རྟགས་སུ་རལ་པའི་ཕྱེད་ཐུར་དུ་འཕྱང་བ། སེམས་ཅན་ཐམས་ཅད་དགོས་འདོད་རེ་བ་ཡིད་བཞིན་དུ་བསྐང་བའི་རྟགས་སུ་ནོར་བུ་རིན་པོ་ཆེའི་སྔོན་པོས་སྤྱི་གཙུག་ཏུ་བརྒྱན་པ། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པའི་རྟགས་སུ་སྣ་ཚོགས་རྡོ་རྗེ་རྒྱ་གྲམ་རལ་པའི་ཐོར་ཅོག་གི་གློ་ལ་གླན་པ། བྱང་ཆུབ་ཀྱི་སེམས་གོང་ནས་གོང་དུ་འཕེལ་བའི་རྟགས་སུ་ཟླ་བ་ཚེས་བརྒྱད་པ་ཁ་ནང་དུ་བསྟན་པས་བརྒྱན་པ།

རང་བྱུང་ལྷན་ཅིག་སྐྱཻས་པའི་ཡེ་ཤེས་ངོ་སྤྲོད་པའི་བླ་མ་བཀུར་བའི་རྟགས་སུ་མི་བསྐྱོད་པས་དབུ་བརྒྱན་པ། རི་མོར་བྲིས་པ་ལྟ་བུ་ཐང་ཐང་དུ་མི་བསྒོམ་པ། སྐུ་ཅུང་ཟད་སུམ་ཁུགས་སུ་འཁྱོག་པ་ནི། མཉེན་ཞིང་འཁྲིལ་བ་དང་དགྱེས་པའི་ཆ་བྱད་ཀྱིས་དར་དཔྱང་གི་ཅོད་པན་ནི་སྙན་གྱི་ཐད་སོར་ཕོ་ལོང་རིས་སུ་མདུན་ནས་གྱེན་དུ་རླུང་གི་ཅུང་ཟད་བསྐྱོད་ཅིང་ཐུར་དུ་རིང་བར་འཕྱང་བ། ཡེ་ཤེས་ལྔ་དང་ལྡན་པའི་རྟགས་སུ་དཔྲལ་བའི་མཚམས་སུ་ཐོད་པ་སྐམ་པོ་ལྔ་རྡོ་རྗེ་སྔོན་པོ་གཉིས་གཉིས་ཀྱིས་རྒྱུས་པས་དཀར་རྩེ་རེ་བརྒྱན་པ། གར་གྱི་ཉམས་དགུ་ནི། སྒེག་པ་དཔའ་བ་མི་སྡུག་པ། །རྒོད་དང་དྲག་ཤུལ་འཇིགས་སུ་རུང༌། །སྙིང་རྗེ་རྔམས་དང་ཞི་བ་སྟེ། །གར་དགུའི་ཉམས་དང་ལྡན་པ་ཉིད། །ཅེས་པ་སྟེ། དེ་ཡང་དཔལ་ཁ་སྦྱོར་གྱི་འགྲེལ་པ་ལས། ཡུམ་དང་ཞལ་སྦྱོར་བ་ནི་སྒེག་པའི་ཉམས། དབང་ཕྱུག་ཆེན་པོ་ཡབ་ཡུམ་མནན་པ་ནི་དཔའ་བའི་ཉམས། མགོ་ཕྲེང་དང་གཅེར་བུ་ནི་མི་སྡུག་པའི་ཉམས་ཏེ། སྐུའི་གར་གསུམ་མོ། ཆགས་པའི་མདངས་དང་ལྡན་པ་ནི་བཞད་པའི་ཉམས། སྤྱན་རྩ་དམར་ལ་ཟླུམ་པ་དང༌། མཆེ་བ་བཞི་གཙིགས་པ་ནི་དྲག་ཤུལ་གྱི་ཉམས། ལྷ་མ་ཡིན་ཐམས་ཅད་བསྐྲག་པར་མཛད་པ་ནི། འཇིགས་སུ་རུང་བའི་ཉམས་ཏེ། གསུང་གི་གར་གསུམ་མོ། རྡོ་རྗེ་དྲིལ་བུ་འཛིན་ཞིང་ཡུམ་ལ་འཁྱུད་པ་ནི་སྙིང་རྗེའི་ཉམས། སྐུ་མཚན་དང་དཔེ་བྱད་ཀྱིས་བརྒྱན་པ་ནི་རྨད་དུ་བྱུང་བའི་ཉམས། ནང་གི་འདོད་ཆགས་ལ་སོགས་པ་ཞི་བས་ན་ཞི་བའི་ཉམས་ཏེ༌། ཐུགས་ཀྱི་གར་གསུམ་མོ། །གཟུང་འཛིན་སྤངས་པའི་བརྡར་སྟག་གི་ལྤགས་པ་རློན་པ་ཁྲག་དང་བཅས་པའི་ཤམ་ཐབས་ཅན། དབྱངས་གསལ་བྱེད་ཀྱི་ཡི་གེ་ལྔ་བཅུ་ཞལ་ནས་སྒྲོག་པའི་རྟགས་སུ་མི་མགོ་རློན་པ་ཁྲག་འཛག་པ་ཚིལ་དང་བཅས་པ་ལྔ་བཅུ་རྩ་གཅིག་སྐྲ་གསེབ་ཏུ་རྒྱུ་མའི་ཐག་པ་ལ་བརྒྱུས་ནས་དོ་ཤལ་བྱས་པས། གདན་ཉི་མའི་དཀྱིལ་འཁོར་ལ་ལྷན་གྱིས་ཐུག་པར་འཕྱང་བ།

ཕྱི་ནང་གི་བདུད་རྣམས་སྐྲག་པར་བྱེད་པས་མེ་དཔུང་འབར་བའི་ནང་ན་བཞུགས་པའོ། །ཕ་རོལ་ཏུ་ཕྱིན་པ་དྲུག་དག་པའི་རྟགས་སུ་ཕྱག་རྒྱ་དྲུག་དང་ལྡན་པ་ནི། དེ་ཡང་མགུལ་ཆུ་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྣམ་པར་དག་པའི་རྟགས་སུ་བཅོམ་ལྡན་འདས་རིན་ཆེན་འབྱུང་ལྡན་གྱི་ངོ་བོ་རུས་ཆེན་གྱི་མགུལ་བརྒྱན་དཀར་ལྷུབ་སེ་ཡོད་པ། དེ་བཞིན་དུ་གདུབ་བུ་དང་དཔུང་བརྒྱན་ནི་སྦྱིན་པའི་ཕ་རོལ་ཏུ་ཕྱིན་པ་དག་པའི་རྟགས་སུ་བཅོམ་ལྡན་འདས་རྣམ་པར་སྣང་མཛད་ཀྱི་ངོ་བོ་རུས་ཆེན་གྱི་གདུབ་བུ་དཀར་ཁྲ་ལེ་ཡོད་པ། དབུའི་ནོར་བུ་དང་རུས་པའི་འཁོར་ལོ་ནི་བརྩོན་འགྲུས་རྣམ་པར་དག་པའི་རྟགས་སུ། བཅོམ་ལྡན་འདས་མི་བསྐྱོད་པའི་ངོ་བོ་མི་རུས་ལ་བྱས་པའི་འཁོར་ལོ་དཀར་གྱི་ལེ་ཡོད་པ། སྐུ་རག་འོག་པགས་ཞབས་གདུབ་གསུམ་བསམ་གཏན་གྱི་ཕ་རོལ་ཏུ་ཕྱིན་པ་རྣམ་པར་དག་པའི་རྟགས་སུ། བཅོམ་ལྡན་འདས་དོན་ཡོད་གྲུབ་པའི་ངོ་བོ་རུས་པའི་རྐེད་བརྒྱན་རིམ་པ་བཅུ་གཉིས་དང་རུས་པའི་ཚར་དང་བཅས་པ་དཀར་སི་ལེ་ཉི་མའི་དཀྱིལ་འཁོར་ལ་ཐུག་པར་འཕྱང་བ། རྣ་བ་ལ་བཟོད་པའི་ཕ་རོལ་ཏུ་ཕྱིན་པ་རྣམ་པར་དག་པའི་རྟགས་སུ་བཅོམ་ལྡན་འདས་འོད་དཔག་མེད་ཀྱི་ངོ་བོ་མིའི་རུས་པ་ལས་བྱས་པའི་རྣ་ཆ་དཀར་ཝང་ངེ་ཡོད་པ། ཐལ་བའི་རྡུལ་ནི་ལི་རིས་དང་དུར་ཁྲོད་ཀྱི་ཐལ་བ་བསྲེས་པའི་སྐུ་ལུས་ལ་གཉུག་མི་གསལ་ཙམ་དུ་བྱུགས་པས་ནི། ཤེས་རབ་ཀྱི་མཐའ་དང་བྲལ་བ་མཚོན་པའི་བརྡའོ། །དེ་ལྟ་བུའི་རྒྱན་ཆ་ལུགས་དང་ལྡན་པར་བསྒོམ་པར་བྱའོ། །དེའི་མདུན་དུ་ཞེས་པ་ནི། དེའི་དཔང་དུ་བཅོམ་ལྡན་འདས་མ་ནི། ཡུམ་ཆོས་ཀྱི་དབྱིངས་མཚོན་པ་དང༌། བུད་མེད་འདུལ་བའི་རྟགས་སོ། །བདེ་བ་ཆེན་པོའི་སྐུ་ཉམས་སུ་བརྟན་པ་དང༌། ཐུགས་རྗེའི་སེམས་ཅན་ལ་རྗེས་སུ་ཆགས་པའི་བརྡར་སྐུ་མདོག་དམར་མོ། ཆོས་ཀྱི་དབྱིངས་རྟོགས་པའི་བརྡར་གཞོན་ཞིང་མཛེས་མ། ལང་ཚོ་དང་ལྡན་ཞིང་ལོ་བཅུ་དྲུག་ལོན་པའི་ན་ཚོད་ཙམ་དུ་འདུག་པ།

ཆོས་ཐམས་ཅད་དེ་ཁོ་ན་ཉིད་དུ་རོ་གཅིག་པས་ཞལ་གཅིག་མ། དུས་གསུམ་མཁྱེན་པས་སྤྱན་གསུམ་དང་ལྡན་པ། སྤྱན་རྩ་ཤིན་ཏུ་དམར་བ། འཛུམ་ཤིགས་སེ་འདུག་པ། སྐུ་ལ་བདེ་བ་ཆེན་པོ་རྒྱས་པའི་རྟགས་སུ་ནུ་མ་འབུར་བ། ཟིལ་པ་ཕྲོམ་མེ་འདུག་པ། ཉོན་མོངས་པའི་བདུད་རྣམས་བསྡིག་ཤིང་རྣམ་པར་རྟོག་པ་གཅོད་པའི་རྟགས་སུ། ཕྱག་གཡས་སྡིག་མཛུབ་དང་བཅས་པའི་གྲི་ཁུག་སྔོན་པོ་ཡུ་བ་རྡོ་རྗེ་ལ་བྱས་པ་སྔོ་ཡ་ལེ་བ་བསྣམས་ཤིང་ཕྱོགས་ཐམས་ཅད་དུ་གདུག་པ་ཅན་ཐམས་ཅད་ལ་བསྡིག་པའོ། །གཏི་མུག་བཅད་པའི་ཐོད་པར་འདོད་ཆགས་དང་ཞེ་སྡང་གི་རང་བཞིན་ལྷ་དང་ལྷ་མ་ཡིན་གྱི་ཁྲག་གིས་དམར་ཤུ་རེ་བཀང་བ་ཕྱག་གཡོན་པས་འཛིན་ཞིང༌། ཡབ་ཀྱི་མགུལ་དུ་འཁྱུད་པ་བདེ་སྐྱོང་མོ་ཡེ་ཤེས་ལྔ་དང་ལྡན་པས་ན་དཔྲལ་བ་ན་ཐོད་པ་སྐམ་པོ་ལྔས་དཀར་རྩེ་རེ་བརྒྱན་པ། ཉོན་མོངས་པ་ལས་གྲོལ་བའི་བརྡར་དབུ་སྐྲ་ནག་པོ་གྲོལ་བ་རྐེད་པ་ཕྲ་བ་ན་མར་ལ་སླེབ་པ། ནམ་མཁའི་ན་བཟའ་མནབ་པ་ནི་གཅེར་བུ་སྟེ་གཟུང་འཛིན་སྤངས་པའི་རྟགས་སོ། །ཕྱག་རྒྱ་ལྔ་ནི་ཡབ་དང་འདྲ་བ་ལ་ཐལ་བ་མེད་པ་རྗེ་བཙུན་མ་ཉིད་ཤེས་རབ་ཀྱི་རང་བཞིན་ཡིན་པས་སོ། །ཨཱ་ལི་ཀཱ་ལི་ལྔ་བཅུ་དག་པས་ཐོད་པ་རྙིང་པ་ལྔ་བཅུའི་ཕྲེང་བ་གདན་ཉི་མའི་དཀྱིལ་འཁོར་ལ་ཐུག་ལ་ཁད་དུ་འཕྱང་བ། ཐབས་དང་ཤེས་རབ་མི་འབྲལ་བའི་བརྡར་ཞབས་གཡས་ཀྱི་བྱིན་པས་ཡབ་ཀྱི་བྱིན་པས་ཡབ་ཀྱི་བརླ་གཡོན་པ་ལ་འཁྱུད་ཅིང༌། གཡོན་པས་ཡབ་ཀྱི་གཡས་པ་དང་མཉམ་པར་གནས་པའི་དུས་མཚན་མའི་ནུ་མའི་བར་དུ་བརྫིས་པ། དེ་ལྟ་བུའི་རྡོ་རྗེ་དང་པདྨ་མཉམ་པར་སྦྱར་ནས་ཁ་སྦྱོར་ཟག་པ་མེད་པའི་བདེ་བ་ཆེན་པོ་ལ་ལོངས་སྤྱོད་པ་ནི་སེམས་རྣམ་པ་གཞན་དུ་མི་འགྱུར་བར་བཅོམ་ལྡན་འདས་རྒྱལ་བ་ལོངས་སྤྱོད་རྫོགས་པའི་སྐུར་བསྒོམས་པ་ནི་ལྷ་ལ་དམིགས་པའི་ཏིང་ངེ་འཛིན་ཏོ། །དེ་ཡང་རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པ། ངང་ལ་གནས་པ་སྟེ། ཇི་སྲིད་སྐྱོ་བ་མ་གྱུར་གྱི་བར་དུ་བསྒོམས་པར་བྱའོ། །དེ་དག་ནི་དང་པོའོ། །གསུམ་པ་རྗེས་ནི།

བཟླས་པ་དང༌། གཏོར་མ་དང༌། སྤྱོད་ལམ་བྱ་བ་ཏེ་འོག་ནས་བཤད་དོ། །དེ་དག་ནི་དབང་པོ་རབ་ཀྱི་ཐ་མ་བསྐྱེད་པའི་རིམ་པ་བསྒོམ་པའོ། །ད་ནི་དབང་པོ་རབ་ཀྱི་འབྲིང་གི་འོད་གསལ་བསྒོམ་པ་ལ་གསུམ་སྟེ། འདི་ལ་ཀུན་རྫོབ་ལྷ་སོ་སོའི་རྣམ་པར་དག་པ་དང༌། དོན་དམ་པ་དེ་བཞིན་ཉིད་ཀྱི་རྣམ་པར་དག་པ་གཉིས་ཡིན་པ་ལ། དང་པོ་ཀུན་རྫོབ་བྱང་ཆུབ་སེམས་ཀྱི་རྗེས་སུ་འབྲང་བའི་ལུས་ངག་ཡིད་གསུམ་ལས་ཀྱི་སྒྲུབ་པའི་དཔལ་ཧེ་རུ་ཀ་དེ་ཉིད་ཐབས་བདེ་བ་ཆེན་པོའི་ངོ་བོ་ཡིན་ལ། ཡུམ་གྱི་ཀུན་རྫོབ་དེ་ཉིད་ཀྱི་རང་བཞིན་ཆོས་ཀྱི་སྐུ་སྤྲོས་པའི་མཐའ་དང་བྲལ་བ་དོན་དམ་བྱང་ཆུབ་སེམས་མཚོན་པ་དེ་ནི་དོན་དམ་དེ་བཞིན་ཉིད་ཀྱི་དག་པའོ། །དེ་ལྟར་བསྐྱེད་པའི་རིམ་པ་གསལ་བར་བསྒོམས་ནས། བླ་མ་དམ་པ་སྙིང་གི་དབུས་སུ་བསྒོམ་པར་བྱེད༌། དེ་ཡང་རང་གི་སེམས་འཁོར་འདས་བཟང་ངན་ཡེ་གདོད་མ་ནས་རྟག་ཆད་ལ་སོགས་པ་བློའི་རྩོལ་བ་དང་བྲལ་བ་ཤེས་པ་མ་བཅོས་པའི་ངང་ལ་གཞག་པར་བྱའོ། །དབང་པོ་རྟུལ་པོས་རྗེས་སུ་གཞིག་པའི་ས་བོན་གྱིས་བསྡུས་ནས་དམིགས་མེད་དུ་བཞག་པའོ། །ད་ལྟ་མི་གསལ་བ་གསལ་བར་བྱེད་པའི་ཆེད་དུ་བཟླས་པ་བྱེད་པ་ནི། རྡོ་རྗེའི་བཟླས་པ་དང༌། འཁོར་བའི་བཟླས་པ་དང༌། ཁྲོའི་བཟླས་པའོ། །དང་པོ་ནི། རང་གི་ཐུགས་ཀའི་ཧཱུཾ་ལས་སྔགས་ཁ་དོག་དཀར་པོ་གཡོན་བསྐོར་དུ་ཡོད་པར་བསམ་ལ། ངག་ཏུ། ཨོཾ་ཧྲཱིཿཧ་ཧ་ཧུཾ་ཧཱུཾ་ཕཊ། ཅེས་བཟླས་པའི་ཚེ། རང་གི་སྣ་བུག་གཡས་པ་ནས་སྔགས་འོད་ཟེར་དང་བཅས་པ་བྱུང་སྟེ། རིགས་དྲུག་གི་སེམས་ཅན་ཐམས་ཅད་དཀྱིལ་འཁོར་གྱི་ལྷ་ཚོགས་ཀྱི་རང་བཞིན་དུ་བྱས། ཚུར་འདུས་ནས་རང་གི་སྣ་བུག་གཡོན་པ་ནས་སྙིང་གའི་ཧཱུཾ་ལ་ཐིམ། དེ་ནས་ངག་ཏུ་བཟླས་པ་བྱེད་པའི་ཚེ་རང་གི་ནང་འདིར་ཁ་དོག་དཀར་པོ་དང་བཅས་པ་སྣ་བུག་གཡས་ནས་བྱུང་སྟེ། རིགས་དྲུག་གི་སེམས་ཅན་ལྷར་བྱས་པ་རྣམས་ཀྱི་སྣ་བུག་གཡོན་པར་ཞུགས་ཏེ། ཧཱུཾ་ལ་ཐིམ་ཞིང་བཟླས་པ་བྱའོ། །གཉིས་པ་འཁོར་བའི་བཟླས་པ་ནི།

རང་གི་ཐུགས་ཀའི་ཧཱུཾ་ལས་སྔགས་འོད་ཟེར་དང་བཅས་པ་ཡར་བྱུང༌། ཡབ་ཀྱི་ཞལ་ནས་ཡུམ་གྱི་ཞལ་ཏུ་ཞུགས། ཡུམ་གྱི་དྷུ་ཏི་ནས་མར་གཤེགས། ཡུམ་གྱི་པདྨ་ནས་ཡབ་ཀྱི་རྡོ་རྗེའི་ནང་དུ་ཞུགས། ཡབ་ཀྱི་དྷཱུ་ཏི་ནས་ཡར་བྱུང༌། དེ་ལྟར་འཁོར་བ་ལ་ཤེས་པ་གཏད་དེ་བཟླས་པ་བྱའོ། །གསུམ་པ་ནི། སྔགས་བཟླས་པའི་ཚེ་འོད་ཟེར་དཀར་པོ་དང་བཅས་པ་བྱུང་ནས། འོད་ཟེར་གྱི་སྣ་ལ་དཀྱིལ་འཁོར་གྱི་ལྷ་ཚོགས་སྤྲོས་ཏེ། རིགས་དྲུག་གི་སེམས་ཅན་ལ་ཚར་བཅད་པ་དང་རྗེས་སུ་བཟུང་བར་སྒོམ་ནས་དོན་བྱེད་པའི་ཕྲིན་ལས་ཀྱི་བྱ་བ་བྱེད་པ་ལ་སེམས་གཏད་དེ་བཟླས་པ་བྱའོ། །སྔགས་་ཀྱི་ཡི་གེ་རྣམས་དྲག་ཅིང་རྩུབ་པའི་རྣམ་པས་ཞི་བ་ལ་ཁ་དོག་དཀར་པོ། གཅིག་རྟིང་ལ་གཅིག་འགྲོ་བ་མདའི་ཤུགས་ཀྱིས་འགྲོ་བ་དང༌། རྒྱས་པ་ལ་སེར་པོ་སྔགས་ཀྱི་ཡི་གེ་དཔུང་བསྐྱེད་པ་སྒྲོའི་ཆུན་པོ་ལྟ་བུ་སྦྱིན་པ་དང༌། དབང་ལ་དམར་པོ་ལྕགས་སྒྲོག་ལྟ་བུར་འགྲོ་བ་དང༌། དྲག་པོ་ལ་ནག་པོ་ཡབ་ཡུམ་གྱི་སྔགས་སྲད་བུ་བསྒྲིལ་བ་ལྟ་བུའི་འགྲོ་བར་བསམ་ལ་བཟླས་པ་བྱའོ། །ལྷ་གསལ་བའི་བཟླས་པ་ནི་སྔགས་བཟླས་པའི་ལྷའི་དབུའི་གཙུག་ཏོར་ནས་གདན་རི་རབ་ཀྱི་བར་དུ་གསལ་བའོ། །སྣང་བ་ལྷར་གསལ་ནས་དོན་དམ་རྡོ་རྗེའི་བཟླས་པ་ནི་ལོགས་སུ་ཤེས་པར་བྱའོ། །ཐུན་མཚམས་སུ་བཟླས་པ་བྱེད་ན་རང་གི་སྙིང་ཀའི་ཧཱུཾ་ལ་སྔགས་ཁ་དོག་དཀར་པོ་གཡོན་དུ་འཁོར་བར་བསམ་ལ་སེམས་གཏད་དེ་བཟླས་པ་བྱའོ། །བླ་མ་རྒྭ་ལོས་ནི་རང་ལྷའི་རྣམ་པ་གསལ་བ་ལ་དམིགས་པ་གཏད་དེ་བཟླས་པ་མཛད་གསུངས་སོ། །བླ་མ་ཨ་བྷྱ་ཀ་རས་ནི་ཡི་གེ་ཉི་ཤུ་རྩ་གཅིག་པ་ལ་བསྙེན་པ་མཛད་གསུངས། བླ་མ་རྒྭ་ལོས་ཡི་གེ་བདུན་པ་ལ་བྱེད་ཞུས་པས་གནང་གསུངས་སོ། །གཉིས་པ་ཐུན་མཚམས་སུ་བྱེད་པ་འདོད་ན། ཡབ་ཡུམ་བདག་ཉིད་ལ་བསྡུད། བདག་ཉིད་ཐུགས་ཀའི་ཧཱུཾ་ལུ་བསྡུ། ཧཱུཾ་ཡོངས་སུ་གྱུར་པ་ལས། ཐུན་མཚམས་ཀྱི་ཧེ་རུ་ཀ་ཞལ་གཅིག་ཕྱག་གཉིས་པ།

རུས་པའི་རྒྱན་དྲུག་གི་བརྒྱན་པ་གཅིག་ལ་མོས་པ་བྱས་ལ། སྣང་བ་རྨི་ལམ་སྒྱུ་མ་ལྟ་བུའི་བློས་ཟིན་པར་བྱ། ཐུན་མཚམས་སུ་ལྷའི་ང་རྒྱལ་དང་མ་བྲལ་བའི་ངང་ནས་དགེ་སྦྱོར་བྱ། དེ་ལྟར་ཐུན་མཚམས་སུ་ཧེ་རུ་ཀའི་ང་རྒྱལ་གྱི་ཟིན་ཅིང་བཟླས་པས་རང་གི་ལུས་ལྷའི་རྣམ་པར་གསལ་ལཾ་ལཾ་པར་བསམ་མོ། །ལུས་ངག་ཡིད་གསུམ་གྱི་འཇུག་པ་ཐམས་ཅད་ཀྱང༌། ཕྱག་རྒྱ་ཏིང་ངེ་འཛིན་གསུམ་ལས་མི་འདའ་བར་བསྒྱུར་ནུས་པའོ། །དེ་དག་གིས་ཉམས་སུ་ལེན་པའི་རིམ་པ་བསྟན་པ། ཐུན་མཚམས་ལ་ཁྱད་པར་འདི་ཡོད་དོ། །སྣོད་བཅུད་རིམ་གྱིས་བསྡུས་ནས། བདག་ཉིད་ཧེ་རུ་ཀ་ཡབ་ཡུམ། ཡབ་ཡུམ་བདག་ཉིད་ལ་བསྡུ། བདག་ཉིད་ཐུགས་ཀའི་ཧཱུཾ་ལ་བསྡུ། ཧཱུཾ་ཡང་རིམ་གྱིས་ནཱ་དའི་བར་དུ་བསྡུ། དེ་ནས་འོད་གསལ་སྟོང་པ་ཉིད་ཀྱི་ངང་དུ་ཉལ་ལོ། །ནངས་པར་ལྷའི་སྐུར་ལངས་ལ་སྔ་མ་ལྟར་བསྒོམ་མོ། །ད་ནི་ཉམས་སུ་བླང་བའི་འབྲས་བུ་ནི། དེས་ནི་བདུད་དང་་ཉོན་མོངས་ཚོགས། །འཇོམས་མཛད་བདེ་བར་གཤེགས་པར་འཆར། །ཞེས་གསུངས་པས་དེ་ཡང་ལྷའི་སྐུ་དང༌། འོད་གསལ་ཟུང་འཇུག་གསུམ་ཡང་དང་ཡང་དུ་བསྒོམས་པས། བརྟན་པ་རབ་ཀྱི་མཐར་ཕྱིན་ནས་གནས་སྐབས་སུ་སྤང་བྱ་ཉོན་མོངས་པ། དེའི་འབྲས་བུ་ཁམས་གསུམ་འཁོར་བ་སྤངས་ཤིང་བདུད་བཞི་བཅོམ་ནས་མི་གནས་པའི་མྱ་ངན་ལས་འདས་པའི་བདེ་བར་གཤེགས་པ་ཟུང་འཇུག་ལོངས་སྤྱོད་རྫོགས་པའི་སྐུ་བྲལ་བ་དང་རྣམ་པར་སྨིན་པའི་ཡོན་ཏན་ཐམས་ཅད་ཀྱིས་བརྒྱན་པའི་བཅོམ་ལྡན་འདས་ལྷན་གཅིག་སྐྱེས་པ་མངོན་དུ་མཛད་ནས། དེ་ལས་སྤྲུལ་པའི་སྐུ་དཔག་ཏུ་མེད་པ་སྤྲོས་ནས། ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་བྱང་ཆུབ་ལ་འགོད་པའི་ཕྲིན་ལས་ལྷུན་གྱིས་གྲུབ་ཅིང་རྒྱུན་ཆད་མེད་པར་འབྱུང་བ་ནི་འབྲས་བུ་མཐར་ཕྱིན་པའོ། །འོ་ན་རང་གི་ལུས་འདི་གདོད་མ་ནས་སངས་རྒྱས་ཡིན་ནས་བསྒོམ་མམ། མིན་ཀྱང་སངས་རྒྱས་སུ་བསྒོམས་པ་ཡིན་སྙམ་ན།

རང་གི་ཐ་མལ་པའི་ལུས་ངག་ཡིད་གསུམ་འདི་གདོད་མ་ནས་ཡང་དག་པར་རྫོགས་པའི་སངས་རྒྱས་ཀྱི་སྐུ་གསུང་ཐུགས་རྡོ་རྗེའི་རང་བཞིན་དུ་གནས་པ་ཡིན་ནོ། །རྗེ་རིན་པོ་ཆེའི་ཞལ་ནས། རང་གཞན་གདོད་ནས་རྫོགས་སངས་རྒྱས། །སྐུ་གསུམ་ལྷུན་གྱིས་གྲུབ་པ་ལ། །ཐ་མལ་ལུས་ངག་ཡིད་གསུམ་དུ། །འཁྲུལ་པར་གྱུར་པ་མཐོལ་ལོ་བཤགས། །ཞེས་གསུངས་པས། ལྷན་སྐྱེས་ཞེས་པའི་དོན་ཡང་རང་གི་སེམས་འཁོར་འདས་དང༌། བཟང་ངན་གྱི་རྟོག་པ་གང་གིས་ཀྱང་མ་ཕྱེད་པའི་རིག་སྟོང་གནས་ལུགས་ཆོས་ཀྱི་སྐུ་སྤྲོས་པ་ཐམས་ཅད་ཀྱི་མཐའ་དང་བྲལ་བ་དེ་དང་རང་རིག་འགག་མེད་དུ་ཤར་བ་དེ་གཉིས་གདོད་མ་ནས་ལྷན་ཅིག་གནས་པས་ན་ལྷན་སྐྱེས་ཟེར་བ་ཡིན། རང་གི་ལུས་ཧྲིལ་པོ་འདི་དངོས་སུ་གྲུབ་པའི་དུས་སུ་ཡང༌། ཁམས་བྱང་ཆུབ་སེམས་ཀྱི་ཐིག་ལེ་དཀར་དམར་གཉིས་སུ་གནས་པས་བདེ་སྟོང་ལྷན་སྐྱེས། ཕུང་པོ་ལྔ་རྒྱལ་བ་རིགས་ལྔ། ཁམས་ལྔ་ནི་ཡུམ་ལྔ། རྩ་ཇི་སྙེད་ཡོད་པ་ཐམས་ཅད་སྟོང་པ་ཤེས་རབ་་ཀྱི་ངོ་བོ། དེའི་ནང་དུ་རླུང་ཇི་སྙེད་ཅིག་གནས་པ་ནི་གསལ་བ་ཐབས་ཀྱི་ངོ་བོ། དེ་གཉིས་དབྱེར་མེད་དུ་གནས་པ་ནི་གསལ་སྟོང་ལྷན་སྐྱེས། མདོར་ན་རང་གི་སེམས་འདི་རྒྱལ་བ་ལོངས་སྤྱོད་རྫོགས་སྐུར་གནས་པ་ནི། ལོངས་སྐུ་སྣང་སྟོང་ལྷན་སྐྱེས། རྒྱུའི་དུས་སུ་སེམས་ཅན་རྣམས་ལ་རང་གི་འདོད་ཕྱོགས་སུ་བརྩེ་བའི་སེམས་ཡོད་པ་དང༌། ཐ་ན་ཁྲ་དང་སྤྱང་ཀི་ལ་སོགས་པ་རྣམས་ལ་ཡང་རང་གི་བུ་ལ་བརྩེ་བའི་སེམས་ཡོད་པ་དེ་རྒྱུ། ལམ་བླ་མའི་མན་ངག་གི་ངོ་སྤྲོད་ནས་ཉམས་སུ་བླང་པས་ཉམས་རྟོགས་སྣ་ཚོགས་སུ་ཤར་ཡང་བདག་མེད་པར་རྟོགས་ཙམ་ན་འབྲས་བུའི་དུས་སུ་ཞི་བ་དང༌། ཁྲོ་བོ་དང༌། མགོ་བརྙན་ཅན་ལ་སོགས་པ་གང་ལ་གང་འདུལ་སྣ་ཚོགས་སུ་བསྟན་ནས་སྐུ་གསུང་ཐུགས་མི་ཟད་པ་རྒྱན་གྱིས་འཁོར་ལོས་སེམས་ཅན་གྱི་དོན་རྒྱུན་མི་འཆད་པར་འབྱུང་བ་ནི་སྤྲུལ་སྐུ་ལྷན་སྐྱེས། དེ་ལྟར་སྐུ་གསུམ་དབྱེར་མེད་པ་ནི་ངོ་བོ་ཉིད་སྐུ་ལྷན་སྐྱེས་སོ། །དེ་ལྟར་གདོད་མ་ནས་སངས་རྒྱས་ཡིན་ན་ད་གཟོད་བསྒོམས་ཅི་དགོས་སྙམ་ན།

གློ་བུར་གྱི་རྣམ་རྟོག་རྐྱེན་ལས་སྐྱེས་པས་བསྲུབ་ནས། ཡིན་པ་ལ་ཡིན་པར་མ་ཤེས་ནས་ཐ་མལ་པའི་ལུས་ངག་ཡིད་གསུམ་དུ་བཟུང་སྟེ། མཚན་ལྡན་གྱི་བླ་མ་གཅིག་གི་རང་གི་ལུས་ངག་ཡིད་གསུམ་ཕུང་ཁམས་སྐྱེས་མཆེད་ཐམས་ཅད་སྐུ་གསུང་ཐུགས་རྡོ་རྗེའི་རང་བཞིན་དུ་དབང་བསྐུར་ཞིང་ངོ་སྤྲད་པས། སྤྱོད་ལམ་རྣམ་བཞི་ལུས་ལྷ་དང་མི་འབྲལ། ངག་སྔགས་དང་མི་འབྲལ། སེམས་བླ་མ་ཆོས་ཀྱི་སྐུ་ཕྱག་རྒྱ་ཆེན་པོ་དང་མི་འབྲལ། དེ་ལྟར་གོམས་པར་བྱས་པས་ལྷ་ཅི་ཙམ་གསལ་བ་ཙམ་དུ་བདེ་བའི་རང་བཞིན་བསམ་གྱིས་མི་ཁྱབ་པ་སྟེ། བདེ་བ་ཅི་ཙམ་དུ་གསལ། དེ་ཡང་བསྐྱེད་རྫོགས་ཀྱི་རང་བཞིན་རྒྱུན་ཆད་མེད་པར་ཉམས་སུ་བླངས་པས་བདེ་བ་ཐིག་ལེ་ཆེན་པོ་སྐྱེས་ནས་མི་བརྟན་པ་བྱུང་ན་ལམ་དུ་བཏང་ཞིང་སུམ་ཆོས་ལ་གནད་དུ་བསྣུན། ལུགས་བཟློག་གི་བཟླས་པ་བྱས་པས་ཀྱང་བཟློག་གོ། །དེ་ལྟར་ཉམས་སུ་བླངས་པས་བདེ་སྟོང་གཉིས་སུ་མེད་པ་ཟུང་འཇུག་བདེ་བ་ཆེན་པོ་རང་བྱུང་ལྷན་སྐྱེས་པའི་ཡེ་ཤེས་ཀྱི་ངོ་བོ་བཅོམ་ལྡན་འདས་རྡོ་རྗེ་འཆང་ཆེན་པོའི་སྐུ་ཐོབ་པར་འགྱུར་རོ། །དགེ་བ་འདི་ཡིས་བདག་དང་སེམས་རྣམས། །དོན་དམ་འགྱུར་མེད་བདེ་བ་ཆེན་པོའི་ཡབ། །ཀུན་རྫོབ་འགག་མེད་རང་རིག་ཕག་མོ་ཡུམ། །ཟུང་འཇུག་ལྷན་སྐྱེས་རྡོ་རྗེ་འཆང་ཐོབ་ཤོག །བཅོམ་ལྡན་འདས་དཔལ་བདེ་མཆོག་ལྷན་ཅིག་སྐྱེས་པ་ཡབ་ཡུམ་གྱི་མངོན་པར་རྟོགས་པ་རྡོ་རྗེ་རིན་པོ་ཆེ་ཀུན་ནས་འབར་བ་འོད་ཀྱི་ཕྲེང་བ་ཞེས་བྱ་བ་འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེའི་ཞལ་གྱི་བདུད་རྩི་ལགས་སོ།། །། 

༨༦༠༽ ༄། །རྩ་རླུང་རྒྱུ་འབྲས་མའི་རྣམ་བཤད།། མི་རྟོག་ལྷུན་གྱིས་གྲུབ་པ་ཆོས་ཀྱི་སྐུ། །བདེ་ཆེན་ཟག་པ་མེད་པ་ལྷན་ཅིག་སྐྱེས། །གསལ་སྟོང་འཛིན་པ་མེད་པ་སྤྲུལ་པའི་སྐུ། །རང་བཞིན་གཉིས་སུ་མེད་པའི་ངོ་བོ་ཉིད། །སྐུ་གཞི་གདོད་ནས་རང་གི་སེམས་སུ་ཤེས། །སེམས་ཉིད་སྤྲོས་བྲལ་ནམ་མཁའ་དག་པའི་ངང༌། །ནམ་མཁའི་ངང་ལ་ཡོན་ཏན་གསལ། །ཐབས་དང་ཤེས་རབ་ཉི་ཟླ་གསལ། །བྱང་ཆུབ་སེམས་ཀྱི་འཇའ་ཚོན་གསལ། །ཇི་སྙེད་གསལ་གྱི་སྦྲང་ཆར་བབ། །ལོ་ཏོག་ངན་པའི་སད་འདབ་འཇོམས། །དད་མོས་ཅན་གྱི་ས་གཞི་བརླན། །ཡོན་ཏན་ཅན་གྱི་མྱུ་གུ་སྐྱེས། །རྒྱུ་འབྲས་ཆོས་ལ་མ་རྨོངས་པས། །དེ་ལ་དེ་འབྱུང་འབྲས་བུ་མཁྱེན། །རྟེན་འབྲེལ་ཆོས་ལ་མ་རྨོངས་པས། །ཕྱི་ནང་གསང་གསུམ་གནས་ལ་མཁས། །དེ་རྣམས་གྲུབ་པའི་སྐྱེས་བུ་དེས། །མོས་གུས་དམ་པའི་རྗེ་ལ་གྱིས། །སྐྱོ་དུབ་མེད་པའི་སྤྱོད་པ་གྱིས། །སྙིང་རུས་ནོར་བུ་ཁོང་དུ་ཆུག །གཟུང་འཛིན་གྱི་ངན་བྱེད་དེ་རུ་ཐོན། །ཆགས་སྡང་གི་ཡུལ་ལ་ཕྱགས་མ་ཐོབ། །སྡོམ་པ་གསུམ་ལ་གཅེས་སྤྲས་གྱིས། །དཀོན་མཆོག་གསུམ་ལ་རྒྱབ་རྟེན་འཆོལ། །གསང་སྔགས་སྙིང་པོའི་སྒོ་རུ་ཞུགས། །རྩ་བའི་དམ་ཚིག་གསུམ་པོ་དང༌། །རྩ་ལྟུང་བཅུ་བཞི་ལ་སོགས་པའི། །ཡན་ལག་དམ་ཚིག་ཐམས་ཅད་ཀུན། །མིག་གི་རྡུལ་བཞིན་བསྲུང་བར་བྱ། །ལར་བྱང་ཆུབ་སྒྲུབ་པའི་སྐྱེས་བུ་རྣམས། །ལུས་ངག་ཡིད་གསུམ་འབད་རྩོལ་དེས། །འགྲོ་བ་ཡོངས་ཀྱི་ཁོལ་པོ་གྱིས། །སྣ་ཐག་མི་ལ་མ་ཤོར་བས། །གཞན་གྱི་དབང་དུ་མ་བཏང་ཞིག །ལོག་སྲེད་ཅན་གྱི་གང་ཟག་ལ། །ཅི་དགའ་མ་བྱེད་ཅི་ཕན་གྱིས། །དད་པ་ཅན་དང་འཕྲད་ཙམ་ན། །ཞིང་ས་བཟང་པོའི་རྟེན་འབྲེལ་སྒྲུབས། །མོས་གུས་ཅན་དང་འཕྲད་ཙམ་ན། །སྙན་བརྒྱུད་གདམས་ངག་རྟེན་འབྲེལ་སྒྲུབས། །ཆགས་སྡང་ཅན་དང་འཕྲད་ཙམ་ན། །བྱམས་དང་སྙིང་རྗེའི་ཞགས་པ་ཐོབ། །ཡུལ་རྣམས་རྣལ་འབྱོར་དཔལ་དུ་ཤར། །གོང་མ་རྣམས་ལ་མོས་གུས་གྱིས། །ཡོན་ཏན་གཏེར་ཁུང་འབྱེད་པ་ནི། །འོག་མ་རྣམས་ལ་སེམས་བསྐྱེད་གྱིས། །འཕྲིན་ལས་ཀྱི་ཞགས་པས་ཐེབས་པ་ཡིན། །གཉིས་འཛིན་གྱི་འཁྲི་བ་ནང་དུ་ཆོད། །གནས་ལུགས་ཀྱི་ངེས་ཤེས་སྐྱེ་བ་ཡིན། །དངོས་པོ་གཤིས་ཀྱི་གནས་ལུགས་དེ། །གདོད་ནས་སངས་རྒྱས་ཡིན་མོད་ཀྱང༌། །རྒྱུ་ལ་ཉམས་སུ་མ་ལོན་ན། །གོ་བ་ཡུལ་གྱིས་སུན་པར་མཆིས། །སྣང་ཞིང་སྲིད་པའི་ཆོས་རྣམས་ཀུན། །རྨི་ལམ་སྒྱུ་མའི་རང་གཟུགས་ལས། །གཟུང་འཛིན་གཉིས་ཀྱི་ཕུང་བར་མཆིས། །རྨི་ལམ་སད་པས་སྟོང་པ་ལ། །དེ་ལ་ཞེན་པ་བྱེད་དོན་མེད། །སྒྱུ་མ་སྣང་བ་སྟོང་པ་ལ། །དེ་ལ་ཞེན་པ་བྱེད་དོན་མེད། །འཇིག་རྟེན་ཆོས་ཀྱི་གནས་ལུགས་ཏེ། །གཞི་མེད་རྩ་བྲལ་ཡིན་པ་ལ། །བློ་དང་བྲལ་བར་ཉམས་སུ་ལོངས། །བདེན་འཛིན་ཟད་པའི་རྒྱུད་ལ་ཁོལ། །གཉིས་སུ་མེད་པའི་ངང་ལ་ཞོག

།བློ་ཟད་ཆོས་ཟད་ཡིན་པ་ལ། །ས་ལམ་རིམ་པ་བགྲོད་དོན་མེད། །ཕུང་པོ་ཁམས་དང་སྐྱེ་མཆེད་ཀུན། །གདོད་ནས་ལྷ་སྐུ་ཡིན་པ་ལ། །བསྐྱེད་རིམ་བློ་ཡིས་བསྒོམ་དུ་མེད། །དེ་ཡི་རང་བཞིན་སྟོང་པ་ལ། །རྫོགས་རིམ་ལོགས་སུ་བསྒོམ་དུ་མེད། །སྣང་སྟོང་གཉིས་སུ་མེད་པ་ལ། །ཟུང་འཇུག་ལོགས་སུ་སྒོམ་དུ་མེད། །སྐྱེ་མེད་ཨཱ་ལིའི་རང་སྒྲ་དང༌། །འགག་མེད་ཀཱ་ལིའི་རང་སྒྲ་གཉིས། །གྲག་སྟོང་ཟུང་དུ་ཆུད་པས་ན། །བཟླས་བརྗོད་སྔགས་ཀྱང་བགྲང་མི་དགོས། །ལྡང་བ་ཧཱུྂ་དང་འཇུག་པ་ཨོཾ། །གནས་པ་ཨཱཿཡི་རང་བཞིན་ལས། །གཉིས་མེད་རང་བཞིན་དབུ་མར་ཚུད། །རླུང་སེམས་ལོགས་སུ་སྒོམ་མི་དགོས། །ལར་གསང་སྔགས་སྙིང་པོའི་འདུག་ལུགས་ཏེ། །རྒྱུད་བྱིན་རླབས་ཞུགས་ན་སྨིན་པ་ཡིན། །སྣང་བ་ལྷ་སྐུར་རྟོགས་ན་གྲོལ་བ་ཡིན། །གཟུང་འཛིན་མདུད་པ་གྲོལ་ན་གྲུབ་པ་ཡིན། །ལར་དེ་ལྟར་མ་རྟོགས་ཀྱི་སྐྱེས་བུ་རྣམས། །ཅིས་ཀྱང་མི་ཕན་དབེན་པ་བཟུང༌། །ལུས་དབེན་ངག་དབེན་ཡིད་དབེན་གསུམ། །ལུས་དབེན་རྩ་ཡི་གནས་ལུགས་དང༌། །ངག་དབེན་ཡི་གེའི་འཆར་ཚུལ་དང༌། །སེམས་དབེན་ཁམས་ཀྱི་འཆར་ཚུལ་གསུམ། །ཕྱི་རྡུལ་ཚོན་གྱི་སྟེང་ནས་བརྡ་རུ་གོ། །ནང་ལུས་ཀྱི་སྟེང་ནས་ཉམས་སུ་ལོངས། །གསང་བ་སེམས་ཀྱི་སྟེང་ནས་འབྲས་བུ་སྒྲུབས། །ལུས་ཀྱི་ཉམས་ལེན་འདི་ལྟ་སྟེ། །རང་ལུས་རྩ་ཡི་དཀྱིལ་འཁོར་འདི། །དག་པ་ལྷ་ཡི་གཞལ་ཡས་ཁང༌། །གདོད་ནས་གྲུབ་པའི་རང་བཞིན་འདི། །ཡོན་ཏན་ས་ཡི་སྟེགས་བུ་ཡིན། །ཤེས་རབ་མ་འདྲེས་འཆར་སྒོ་འདི། །ཟུར་ཐིག་ཚངས་ཐིག་ལ་སོགས་ཡིན། །ཕྱོགས་རིས་མེད་པ་ཟླུམ་པོར་བསྐོར། །ཚོགས་བརྒྱད་གཟུང་འཛིན་དག་པ་ལ། །པདྨའི་ཕོ་བྲང་ལྷུན་གྱིས་གྲུབ། །སྣང་བ་སྣ་ཚོགས་ཀྱི་འཆར་སྒོ་ལ། །ཅིར་སྣང་ཆོད་པའི་ཁ་བད་སྐྱོན། །གསལ་སྟོང་གི་ཕོ་བྲང་ལྷུན་གྱིས་གྲུབ། །བཟློག་པ་མ་འདྲེས་ཚོམ་བུ་འདི། །ཆོག་ཤེས་ཡོན་ཏན་བུམ་པས་བརྒྱན། །གདུལ་བྱ་ཕྱོགས་རིས་མེད་པ་ལ། །མུ་ཁྱུད་ཟླུམ་པོས་བསྐོར་བ་ཡིན། །གྲུ་བཞི་ཁྱམས་ཀྱི་ངོ་བོ་དེ། །སྐུ་བཞི་ལྷུན་གྱིས་གྲུབ་པ་ཡིན། །ཡེ་ཤེས་ལྔ་ཡི་རང་བཞིན་ལ། །པན་རག་རྩིག་པའི་བདག་ཉིད་ཡིན། །འཕྲིན་ལས་འཇུག་སྒོ་ཡངས་པ་ལ། །ཚད་མེད་བཞི་ཡི་སྒོ་མོ་དོད། །འདོད་ཡོན་ལམ་དུ་འཁྱེར་བ་ལ། །འདོད་ཡོན་སྣམ་བུའི་གཞི་མ་བཏིང༌། །གཡོ་སྒྱུ་མེད་པའི་རང་སེམས་དེས། །ཀ་བ་འདོད་ཡོན་གྱི་ཁ་ནས་བསླང༌། །ཐེག་ཆེན་ལམ་གྱི་ཟུང་འཇུག་དེ། །གཡུ་ཡི་གདུང་མས་བྲེས་པ་ཡིན། །ཆོས་ཐེག་པ་དགུ་ཡི་རིམ་པ་དེ། །ཕྱི་འབུར་གསུམ་དང་ནང་འགྲིག་གཉིས། །ཆོས་ཉིད་རྟོགས་པའི་གནས་ལུགས་ཏེ། །མུན་པ་པ་ཏིའི་རང་བཞིན་ཡིན། །འགག་མེད་རིག་པའི་འཆར་སྒོ་ལ། །དྲྭ་བ་དྲྭ་ཕྱེད་མཁའ་ལ་འཕྱོ། །ཡོན་ཏན་རི་བོ་གྲུབ་པ་ལ། །རིན་ཆེན་ཕ་གུས་ཁ་རྒྱན་བྱས། །སྙན་པའི་བ་དན་བསྒྲགས་པ་ནི། །བརྡ་རུ་སྐད་ཀྱིས་ལེགས་པར་བརྒྱན། །སྣང་བ་སྒྱུ་མར་ཤེས་པའི་གནས་ལུགས་སུ། །དུར་ཁྲོད་བརྒྱད་ཀྱིས་ལེགས་པར་བསྐོར། །མཉམ་རྗེས་འབྲེལ་བའི་གནས་ལུགས་ནི། །རྡོ་རྗེའི་ར་བས་བར་མཚམས་མེད། །རྣམ་རྟོག་ཆགས་སྡང་བསྲེག་པ་ཡིས། །ཡེ་ཤེས་མེ་ཡི་ར་བས་བསྐོར། །དེ་ལྟར་གྲུབ་པའི་གཞལ་ཡས་སུ། །རིག་པ་ཐབས་ཀྱི་དཔའ་བོ་དང༌། །སྟོང་ཉིད་ཤེས་རབ་དཔའ་མོ་གཉིས། །གཉིས་མེད་ལྷན་ཅིག་སྐྱེས་པར་བཞུགས། །དེ་ཡི་ཕྱི་རོལ་ཞིང་ཁམས་ལ། །གསལ་འཛིན་མེད་པ་རྡོ་རྗེའི་རིགས། །མཉམ་ཉིད་ལྷུན་གྲུབ་རིན་ཆེན་རིགས། །བདེ་སྟོང་ཟག་མེད་པདྨའི་རིགས། །བདེ་སྟོང་ཟུང་འཇུག་ལས་ཀྱི་རིགས། །གཉིས་འཛིན་རང་སར་དག་པ་མཚམས་མ་བཞི། །བདུད་བཞི་རང་སར་དག་པ་སྒོ་མ་བཞི། །འདོད་ཡོན་དགག་སྒྲུབ་མེད་པ་ལྷ་མོ་བརྒྱད། །ལར་དེ་ལྟར་རྟོགས་པའི་འདུག་ལུགས་དེ། །ལྷ་ཚོགས་མ་བཀོད་ཐད་ཀར་གསལ། །སྒྱུ་མ་ལུས་ཀྱི་དཀྱིལ་འཁོར་དུ། །མཚོན་བྱེད་བརྡ་ཡི་དཀྱིལ་འཁོར་ཤར།

།སྒྱུ་ལུས་འདོམ་གང་གྲུ་བཞི་ནི། །དེ་ལ་ལྷུན་གྱིས་གྲུབ་པ་ཡིན། །ནང་དུ་རྩ་བཞི་བགྲད་པ་ནི། །ཐམས་ཅད་ཐིག་གི་འཁོར་ལོས་ཐེབས། །རྒྱུ་བ་ཡེ་ཤེས་ལྔ་ཡི་རླུང༌། །ཕྱོགས་མཚམས་ལྷུན་གྱིས་གྲུབ་པ་ཡིན། །སྙིང་ག་ཆོས་ཀྱི་འཁོར་ལོ་ནི། །རྡོ་རྗེ་རིགས་ཀྱི་ཕོ་བྲང་ཡིན། །ལྟེ་བ་སྤྲུལ་པའི་འཁོར་ལོ་ནི། །རིན་ཆེན་རིགས་ཀྱི་ཕོ་བྲང་ཡིན། །མགྲིན་པ་ལོངས་སྤྱོད་འཁོར་ལོ་ནི། །པདྨ་རིགས་ཀྱི་ཕོ་བྲང་ཡིན། །སྤྱི་བོ་བདེ་ཆེན་འཁོར་ལོ་ནི། །སངས་རྒྱས་རིགས་ཀྱི་ཕོ་བྲང་ཡིན། །གསང་གནས་བདེ་བའི་འཁོར་ལོ་ནི། །ལས་ཀྱི་རིགས་ཀྱི་ཕོ་བྲང་ཡིན། །མ་བྲིས་རྩ་ཡི་དཀྱིལ་འཁོར་ཡིན། །རྐང་པ་རླུང་གི་དཀྱིལ་འཁོར་ཡིན། །སུམ་མདོ་མེ་ཡི་དཀྱིལ་འཁོར་ཡིན། །ཕོ་བ་ཆུ་ཡི་དཀྱིལ་འཁོར་ཡིན། །མཆིན་པ་ས་ཡི་དཀྱིལ་འཁོར་ཡིན། །སྒལ་ཚིགས་རི་རྒྱལ་ལྷུན་པོ་ཡིན། །རྐང་བརྒྱད་ཀ་བའི་ངོ་བོར་གྲུབ། །མིག་ནི་པན་རག་རྩིག་པ་ཡིན། །ལྕེ་ནི་འདོད་ཡོན་སྣམ་བུ་ཡིན། །སོ་ནི་དྲྭ་བ་དྲྭ་ཕྱེད་ཡིན། །སྣ་ནི་རིན་ཆེན་ཕ་གུ་ཡིན། །རྣ་བ་མདའ་ཡབ་རིན་ཆེན་ཡིན། །མཆུ་ནི་རྟ་བབས་དག་ཏུ་འདོད། །སྐྲ་ནི་མུན་པ་པ་ཏི་ཡིན། །ཚོགས་བརྒྱད་དུར་ཁྲོད་བརྒྱད་ཡིན་ནོ། །རྫི་མ་རྡོ་རྗེའི་རྭ་བ་ཡིན། །པགས་པ་རྡོ་རྗེའི་བླ་རེ་ཡིན། །སེན་མོ་མེ་རི་འབར་བ་ཡིན། །ལུས་ཀྱི་རང་བཞིན་དཀྱིལ་འཁོར་ལ། །ཁམས་ཀྱི་རང་བཞིན་ལྷ་ཚོགས་སོ། ༈ །གཞན་ཡང་འདི་ལྟར་ཤེས་པར་གྱིས། །གནས་པ་རྩ་ཡི་མཚན་ཉིད་དང༌། །འགྱུར་མེད་ཐིག་ལེའི་མཚན་ཉིད་དང༌། །གཡོ་བ་རླུང་གི་མཚན་ཉིད་དང༌། །དེ་རྣམས་མཚན་ཉིད་མ་ཤེས་ན། །སྟོན་པ་ཆོས་ཀྱི་འཚང་མེད་ཡིན། །སྒོམ་ཆེན་མྱོང་བ་མེད་པ་ཡིན། །དེ་ཡི་མཚན་ཉིད་གང་ཡིན་ན། །རྩ་ཡི་དབྱེ་བ་བསམ་མི་ཁྱབ། །སྟོང་ཕྲག་བདུན་ཅུ་རྩ་གཉིས་ལས། །བསྡུས་ན་རྣམ་པ་གཉིས་ཡིན་ཏེ། །འཁོར་ལོ་བཞི་དང་གཙོ་བོ་གསུམ། །བྱེད་ལས་རྣམ་པ་གཉིས་ཡིན་ཏེ། །བདེ་བ་སྒྲུབ་དང་སྡུག་བསྔལ་བསྐྱེད།

།སྡུག་བསྔལ་བསྐྱེད་པའི་རྩ་གནས་ནི། །རོ་མས་གཟུང་བའི་ཡུལ་ལ་ཞེན། །ཕྱི་རུ་ཆགས་སྡང་གསོག་པ་ཡིན། །རྐྱང་མས་འཛིན་པའི་སེམས་ལ་ཞེན། །ནང་དུ་ཆགས་སྡང་གསོག་པ་ཡིན། །དབུ་མས་ཡུལ་རྟེན་གཉིས་ཀ་ལས། །ཆགས་སྡང་རྒྱུན་དུ་གསོག་པར་བྱེད། །འཁོར་ལོ་བཞི་ཡི་དང་པོ་གཉིས། །ཀུན་ནས་རྩ་བའི་འཁོར་ལོ་ཡིན། །འོག་མས་སྡུག་བསྔལ་བསྐྱེད་པ་ཡིན། །དེ་ལྟར་འཁོར་བ་རྩ་ཡིས་བསྐྱེད། །གཞན་ཡང་འཁོར་བ་སྐྱེད་ལུགས་ནི། །རོ་མས་ཞེ་སྡང་ལས་གྱུར་པའི། །རྟོག་པ་སུམ་ཅུ་རྩ་གསུམ་བསྐྱེད། །རྐྱང་མས་འདོད་ཆགས་ལས་གྱུར་པའི། །རྟོག་པ་བཞི་བཅུ་ཐམ་པ་བསྐྱེད། །མ་རིག་པ་ལས་གྱུར་པ་ཡི། །རྟོག་པ་བདུན་པོ་དབུ་མས་བསྐྱེད། །རྟོག་པ་ཕྲ་ཞིང་བདེ་བ་རྣམས། །རྩ་འཁོར་ལོ་ལྔ་ལས་ངན་པ་རྒྱུ། །རྩ་དེ་ལྟར་གནས་པའི་རང་བཞིན་གྱིས། །སྤྱོད་ལམ་བཞི་ཡི་བྱེད་ལས་རྣམས། །འགྲོ་ན་ཞེ་སྡང་རྩལ་དུ་རྒྱས། །འདུག་ན་ང་རྒྱལ་རྫོང་དུ་ཞེན། །ཉལ་ན་འདོད་པའི་རོ་ལ་རྐམ། །ཆགས་ན་ཕྲག་དོག་ལས་ལ་སྤྱོད། །འགྲོ་ན་གཏི་མུག་འདམ་དུ་བྱིང༌། །དེ་རྣམས་སྡུག་བསྔལ་བསྐྱེད་པའོ། །བདེ་བ་བསྐྱེད་པ་འདི་བཞིན་ནོ། །རོ་མ་ཐབས་ཀྱི་རང་བཞིན་ཏེ། །རྐྱང་མ་ཤེས་རབ་རང་བཞིན་ནོ། །དབུ་མ་གཉིས་མེད་ཟུང་དུ་འཇུག །འཕྲིན་ལས་བཞི་ཡི་རྒྱས་ཚུལ་ནི། །རྩ་འཁོར་ལོ་བཞི་ལ་མངོན་པར་གྲུབ། །གཟུང་ཡུལ་རྣམ་པར་དག་པ་སྟེ། །ཐབས་ཀྱི་མེ་ཏོག་འཆར་བ་ཡིན། །གཟུང་སེམས་རྣམ་པར་དག་པ་སྟེ། །ཤེས་རབ་མེ་ཏོག་འཆར་བ་ཡིན། །གཟུང་འཛིན་གཉིས་པོ་དག་ཙམ་ན། །ཟུང་འཇུག་མེ་ཏོག་འཆར་བ་ཡིན། །དེ་རྣམས་རྒྱུད་ལ་སྐྱེས་ཚུལ་ཡིན། །འབྲས་བུ་གྲུབ་པའི་རིམ་པ་ནི། །གཟུང་ཡུལ་རྣམ་པར་དག་པ་ལས། །སྤྲུལ་པའི་སྐུ་རུ་གྲུབ་པ་ཡིན། །འཛིན་སེམས་རྣམ་པར་དག་པ་ལས། །ལོངས་སྤྱོད་རྫོགས་སྐུར་གྲུབ་པ་ཡིན། །གཟུང་འཛིན་གཉིས་པོ་དག་པ་ལས། །ཆོས་ཀྱི་སྐུ་རུ་གྲུབ་པ་ཡིན། །ཕྲིན་ལས་བཞི་ཡི་གྲུབ་ཚུལ་ནི། །བདེ་ཆེན་བྱང་སེམས་འཁོར་ལོ་ལས། །སངས་རྒྱས་རིགས་ཀྱི་འཕྲིན་ལས་འགྲུབ། །མགྲིན་པ་བྱམས་པའི་འཁོར་ལོ་ནས། །པདྨ་རིགས་ཀྱི་འཕྲིན་ལས་འགྲུབ། །སྙིང་ག་ཆོས་ཀྱི་འཁོར་ལོ་ནས། །རྡོ་རྗེ་རིགས་ཀྱི་འཕྲིན་ལས་འགྲུབ། །ལྟེ་བ་བཏང་སྙོམས་འཁོར་ལོ་ནས། །རིན་ཆེན་རིགས་ཀྱི་འཕྲིན་ལས་འགྲུབ། །གསང་གནས་དགའ་བའི་འཁོར་ལོ་ནས། །ལས་ཀྱི་རིགས་ཀྱི་འཕྲིན་ལས་འགྲུབ། །རྩ་དེ་ལྟར་གནས་པའི་རང་བཞིན་གྱིས། །འགྲོ་ན་མེ་ལོང་ཡེ་ཤེས་བསྐྱེད། །འདུག་ན་མཉམ་ཉིད་ཡེ་ཤེས་བསྐྱེད། །ཉལ་ན་སོར་རྟོགས་ཡེ་ཤེས་བསྐྱེད། །འཆག་ན་བྱ་འགྲུབ་ཡེ་ཤེས་བསྐྱེད། །འགྲོ་ན་ཆོས་དབྱིངས་ཡེ་ཤེས་བསྐྱེད། །དེ་རྣམས་བདེ་བའི་གནས་ཚུལ་ཡིན། །གཞན་ཡང་ལམ་འཇུག་རིམ་པ་ནི། །སྐྱབས་འགྲོ་སེམས་བསྐྱེད་སྔོན་དུ་གཏོང༌། །དེ་རྣམས་རྩ་ལ་ཚང་བ་ཡིན། །སངས་རྒྱས་དཀོན་མཆོག་དབུ་མ་ཡིན། །ཆོས་ཀྱི་དཀོན་མཆོག་རྐྱང་མ་ཡིན། །རོ་མ་དགེ་འདུན་དཀོན་མཆོག་ཡིན། །སེམས་བསྐྱེད་རྩ་ཡི་གནས་ལུགས་ནི། །རྐྱང་མ་སྨོན་པ་སེམས་བསྐྱེད་ཡིན། །རོ་མ་འཇུག་པ་སེམས་བསྐྱེད་ཡིན། །དབུ་མ་དོན་དམ་སེམས་བསྐྱེད་ཡིན། །ཐིག་ལེའི་མཚན་ཉིད་འདི་བཞིན་ནོ། །རྩ་གར་གནས་པར་ཐིག་ལེས་ཁྱབ། །ཁྱད་པར་རྩ་གསུམ་འཁོར་ལོ་བཞི། །ཐིག་ལེས་རོ་ཡིས་བདེ་བས་གང༌། །རླུང་སེམས་གཉིས་ཀྱི་བྱེད་པ་ཡིས། །བདེ་སྡུག་རྣམ་པ་གཉིས་སུ་བྱུང༌། །རླུང་སེམས་ཆགས་སྡང་གཅིག་པུ་རྒྱུ། །ཁམས་ལ་ཆགས་སྡང་གཉིས་སུ་ཐེབས། །དེ་ཡི་རྟེན་འབྲེལ་ཡུལ་ལ་ཤར། །ཚོགས་དྲུག་ཆགས་སྡང་དག་ལ་ཞུགས། །རིགས་དྲུག་འཁོར་བའི་རྒྱུ་འབྲས་བསགས། །བསམ་ངན་ཁམས་ལ་ཐེབས་པས་ལན། །ཁམས་ལ་ཆགས་སྡང་ཞུགས་པས་ལན། །ཁམས་ཀྱི་ངོ་བོ་དཀར་དམར་གཉིས། །ཁམས་རིག་རྣམ་པ་ལྔ་རུ་ཆགས། །གཙོ་བོ་དཀར་དམར་གཉིས་པོ་ནི། །དཀར་པོས་ཞེ་སྡང་བརྟན་པར་བྱེད། །དམར་པོས་འདོད་ཆགས་བརྟན་པར་བྱེད། །གཉིས་ཀས་གཏི་མུག་བརྟན་པར་བྱེད། །གཞན་ཡང་ཁམས་ལྔས་དུག་ལྔ་བརྟན་པ་ནི། །སེར་པོ་ས་ཡི་ཁམས་ཀྱིས་ནི། །ང་རྒྱལ་བརྟན་པར་བྱེད་པ་ཡིན། །དམར་པོ་མེ་ཡི་ཁམས་ཀྱིས་ནི། །འདོད་ཆགས་བརྟན་པར་བྱེད་པ་ཡིན། །ལྗང་གུ་རླུང་གི་ཁམས་ཀྱིས་ནི། །ཕྲག་དོག་བརྟན་པར་བྱེད་པ་ཡིན། །མཐིང་ག་ཆུ་ཡི་ཁམས་ཀྱིས་ནི། །ཞེ་སྡང་འཕེལ་བར་བྱེད་པ་ཡིན། །དཀར་པོ་ནམ་མཁའི་ཁམས་ཀྱིས་ནི། །གཏི་མུག་བརྟན་པར་བྱེད་པ་ཡིན། །ཁམས་ལྔ་འདུས་པའི་རང་བཞིན་གྱིས། །མ་རིག་པ་ཡི་གཞི་མ་བཏིང༌། །ཡི་གེ་ཆགས་སྡང་མེ་ཏོག་རྒྱས། །རྩ་དང་ཆུ་དང་ཁམས་ལ་ཐེབས། །ཡི་གེ་མེ་ཏོག་སྡུག་བསྔལ་བསྐྱེད། །དེ་རྣམས་སྡུག་བསྔལ་བསྐྱེད་ཚུལ་ཡིན། །བདེ་བ་བསྐྱེད་པ་འདི་བཞིན་ནོ། །ཁམས་ཀྱི་ངོ་བོ་དཀར་དམར་གཉིས། །དཀར་པོ་དགེ་འདུན་དཀོན་མཆོག་ཡིན། །དམར་པོ་ཆོས་ཀྱི་དཀོན་མཆོག་ཡིན། །དཀར་དམར་སངས་རྒྱས་དཀོན་མཆོག་ཡིན། །དཀར་པོས་སྨོན་པ་བསྐྱེད་པར་བྱེད། །དམར་པོས་འཇུག་པ་བསྐྱེད་པར་བྱེད། །དཀར་དམར་དོན་དམ་བསྐྱེད་པར་བྱེད། །ཉམས་མྱོང་བསྐྱེད་པའི་གནས་ལུགས་ནི། །གསལ་ལ་འཛིན་མེད་དཀར་པོས་བསྐྱེད། །བདེ་ལ་ཞེན་མེད་དམར་པོས་བསྐྱེད། །དཀར་དམར་གཉིས་སུ་མེད་པ་ཡིས། །མི་རྟོག་ལྷུན་གྱིས་གྲུབ་པ་ཡིན། །གཞན་ཡང་ཁམས་ཀྱི་ཡོན་ཏན་ནི། །སེར་པོ་རྒྱས་པས་ཡོན་ཏན་འཕེལ། །དམར་པོ་རྒྱས་པས་བདེ་སྟོང་འཕེལ། །ལྗང་གུ་རྒྱས་པས་འཕྲིན་ལས་འཕེལ། །མཐིང་ག་རྒྱས་པས་འགྱུར་མེད་ཐོབ། །དཀར་པོ་རྒྱས་པས་རིག་པ་དྭངས། །ཉམས་མྱོང་སྐྱེས་པའི་རྟེན་འབྲེལ་གྱིས། །འབྲས་བུ་གཟུགས་སྐུ་ལྔ་རུ་འབྱོན། །རྟོག་པ་ཐུལ་དུ་ལྟས་པ་ཡིན། །རང་བཞིན་གཤིས་ཀྱི་གྲུབ་ཚུལ་ནི། །ཁམས་ལྔའི་རང་བཞིན་དྭངས་མ་ལ། །སྐུ་ལྔ་ལྷུན་གྱིས་གྲུབ་པ་ཡིན། །ཡེ་ཤེས་ལྔ་ཡི་ལོངས་སྤྱོད་རྒྱས། །ཁམས་ལྔ་ལྡན་པའི་རོ་རྟོགས་པས། །བདེ་བ་ཆེན་པོའི་སྐུ་རུ་གྲུབ། །ཁམས་ལ་སྤང་བླང་མེད་མོད་པས། །དྭངས་མ་སྐུ་ཡི་རང་བཞིན་ཏེ། །སྙིགས་མ་འཕྲིན་ལས་རང་བཞིན་ནོ། །ཡི་གེའི་འཆར་ཚུལ་འདི་ལྟ་སྟེ། །གཙོ་བོ་ཨཱ་ལི་ཀཱ་ལི་གཉིས། །གཞན་ཡང་འབྱུང་བའི་ཡི་གེ་ལྔ། །གཙོ་བོ་ཡི་གེ་གསུམ་པོ་ལ། །ཀཱ་ལི་ཞེ་སྡང་དག་གི་སྒྲ། །ཨཱ་ལི་འདོད་ཆགས་དག་གི་སྒྲ། །གཉིས་སུ་མེད་པ་གཏི་མུག་སྒྲ། །གཞན་ཡང་ཡི་གེ་ལྔ་པོ་ཡིས། །ཞེ་སྡང་ཆུ་ཡི་ཡི་གེ་བསྐྱེད། །ང་རྒྱལ་ས་ཡི་ཡི་གེ་བསྐྱེད། །འདོད་ཆགས་མེ་ཡི་ཡི་གེ་བསྐྱེད། །ཕྲག་དོག་རླུང་གི་ཡི་གེ་བསྐྱེད། །གཏི་མུག་ནམ་མཁའི་ཡི་གེ་བསྐྱེད། །ཀཱ་ལིས་ཡུལ་ལ་ཆགས་སྡང་གསོག

།ཨཱ་ལིས་རྟེན་ལ་ཆགས་སྡང་གསོག །དབྱེར་མེད་མ་ནིང་ཡི་གེ་ཡིས། །ཡུལ་རྟེན་གཉིས་ལ་ཆགས་སྡང་གསོག །དེ་ལྟར་ཡིན་པའི་རྟེན་འབྲེལ་གྱིས། །དུག་ལྔའི་སྒྲ་རྣམས་འབྲུག་ལྟར་སྒྲོག །དེ་ལྟར་སྡུག་བསྔལ་བསྐྱེད་ཚུལ་ལོ། །བདེ་བ་བསྐྱེད་པ་འདི་བཞིན་ནོ། །གྲག་སྟོང་ཡི་གེའི་མཚན་ཉིད་ལ། །སྐྱེ་འགག་གཉིས་སུ་མེད་པ་ཡིས། །ངོ་བོ་ཨཱ་ལི་ཀཱ་ལི་ཡིན། །སྐྱེ་མེད་ཨཱ་ལིའི་རང་སྒྲ་ལ། །ཆོས་ཀྱི་སྐུ་ཡི་ངོ་བོར་བྱོན། །འགག་མེད་ཀཱ་ལིའི་རང་སྒྲ་ལ། །གཟུགས་སྐུ་གཉིས་ཀྱི་ངོ་བོར་བྱོན། །གཞན་ཡང་འབྱུང་བའི་ཡི་གེ་ལྔ། །འབྱུང་བ་ལྔ་ཡི་རང་བཞིན་ཏེ། །སྐུ་ལྔའི་རང་བཞིན་དེ་ལས་སྐྱེས། །བྱང་ཆུབ་སེམས་དང་ཚད་མེད་བཞི། །རླུང་སེམས་འཕྲིན་ལས་འཇུག་སྒོ་ཡིན། །ཡེ་ཤེས་ལྔ་ལས་འཆར་བ་ཡིན། །གཞན་ལ་ཆགས་ཤིང་སྡང་བ་ཡིན། །ཀཱ་ལིས་ཡུལ་གྱི་ཆགས་སྡང་དག །ཨཱ་ལིས་རྟེན་གྱི་ཆགས་སྡང་དག །ཡུལ་རྟེན་ཆགས་སྡང་དག་པ་ཡིས། །གཟུང་འཛིན་གཉིས་པོ་གྲོལ་བ་ཡིན། །རིགས་དྲུག་བསྐྱེད་པའི་ཡི་གེ་རྣམས། །གཞི་ལམ་མ་སྤངས་རང་སར་དག །རྣམ་པར་དག་རིགས་རྡོ་རྗེ་འཆང༌། །བདེ་ཆེན་ཁམས་ཀྱི་ས་གཞི་ལ། །དག་པའི་ཡི་གེ་མེ་ཏོག་ལས། །དུག་ལྔའི་སྒྲ་ལ་གྲག་སྟོང་བྱས། །དུག་ལྔ་ཆོས་ཀྱི་དབྱིངས་སུ་ཐིམ། །དེ་ཡང་ཡི་གེའི་རྟེན་འབྲེལ་ཡིན། །གཞན་ཡང་གཟུགས་སྐུའི་འགྲུབ་ཚུལ་ནི། །ཐབས་ཀྱི་རྒྱལ་པོ་ཧཾ་ཡིག་དང༌། །ཤེས་རབ་རྒྱལ་པོ་ཨ་ཡིག་གཉིས། །དབུ་མའི་ནང་དུ་ལྷན་ཅིག་སྐྱེས། །ཧཾ་ཡིག་འཕྲིན་ལས་བསམ་མི་ཁྱབ། །དགའ་ལྡན་སྤྱི་ཡི་གནས་ན་བཞུགས། །སྤྲུལ་པ་སྐུ་ཡི་བྱ་བ་བྱས། །ཨ་ཡིག་ཆོས་སྐུ་ལྷུན་གྱིས་གྲུབ། །ཆོས་དབྱིངས་ལྟེ་བའི་འོག་ན་བཞུགས། །ཟག་མེད་བདེ་བའི་བདེ་ཆེན་འབར། །སྐུ་གསུམ་ཡི་གེའི་གནས་ལུགས་ནི། །ཧཾ་ཡིག་སྤྲུལ་པའི་སྐུ་རུ་བྱོན། །ཨ་ཡིག་ཆོས་ཀྱི་སྐུ་རུ་བྱོན། །ཧཾ་ཡིག་གཉིས་སུ་མེད་པ་ཡིས། །ལོངས་སྤྱོད་རྫོགས་པའི་སྐུ་རུ་བྱོན། །སྐུ་གསུམ་ཡི་གེའི་གནས་ལུགས་ཀྱིས། །བདེ་གསལ་མི་རྟོག་ལྷུན་གྱིས་གྲུབ། །རྒྱུད་ལ་འཆར་བ་རྟེན་འབྲེལ་ཡིན། །སྡོམ་པ་གསུམ་གྱི་གནས་ཚུལ་ནི། །ཀཱ་ལིས་ལུས་ཀྱི་སྡོམ་པ་འཛིན། །ཨཱ་ལིས་ངག་གི་སྡོམ་པ་འཛིན། །གཉིས་མེད་ཡིད་ཀྱི་སྡོམ་པ་འཛིན། །དེ་རྣམས་ལས་སུ་མི་རུང་བས། །སྦྲེལ་པོ་རླུང་གིས་བྱེད་པ་ཡིན། །རླུང་གི་རྣམ་དབྱེ་མང་ན་ཡང༌། །ཉིས་ཁྲི་ཆིག་སྟོང་རླུང་གི་ཁམས། །བསྡུས་ན་རྣམ་པ་ལྔ་རུ་འདུས། །ཐུར་དུ་སེལ་དང་གྱེན་དུ་རྒྱུ། །སྲོག་འཛིན་རླུང་དང་མེ་ལྟར་མཉམ། །ཁྱབ་བྱེད་རླུང་དུ་འདུས་པ་ཡིན། །རླུང་རིག་གཉིས་པོ་སྡེབས་ནས་སུ། །ཕྱི་རུ་རྒྱུས་པའི་ཞེ་སྡང་བསྐྱེད། །ནང་དུ་བསྡུས་པས་འདོད་ཆགས་བསྐྱེད། །རང་གར་གནས་པས་གཏི་མུག་འཛིན། །ཁམས་ལྔ་ལྡན་པའི་བྱེད་པ་ཡིན། །རླུང་ཡང་རྣམ་པ་ལྔ་རུ་འབྱུང༌། །ཆུ་རླུང་མཐིང་ག་རྒྱུས་པ་ཡིས། །ཞེ་སྡང་ཐམས་ཅད་བསྐྱེད་པ་ཡིན། །ས་རླུང་སེར་པོ་རྒྱུས་པ་ཡིས། །ང་རྒྱལ་ཐམས་ཅད་བསྐྱེད་པ་ཡིན། །མེ་རླུང་དམར་པོ་རྒྱུས་པ་ཡིས། །འདོད་པ་ཐམས་ཅད་བསྐྱེད་པ་ཡིན། །ལས་རླུང་ལྗང་དགུ་རྒྱུས་པ་ཡིས། །ཕྲག་དོག་ཐམས་ཅད་བསྐྱེད་པ་ཡིན། །རླུང་གི་རྟ་རྒན་ལོང་བ་ལ། །རིག་པའི་ཁྱེའུ་ཆུང་ཕྱོགས་པ་བཞོན། །དུག་ལྔའི་ལམ་ལ་རྒྱུགས་པ་ཡིན། །རླུང་སེམས་རྒྱུ་བའི་གནས་ཚུལ་ནི། །རྩ་འཁོར་ལོ་བཞི་ལ་བརྟེན་ནས་རྒྱུ། །སྤྱི་བོ་བདེ་ཆེན་འཁོར་ལོ་ནས། །གཏི་མུག་རླུང་དུ་རྒྱུ་བ་ཡིན། །མགྲིན་པ་ལོངས་སྤྱོད་འཁོར་ལོ་ནས། །འདོད་པའི་རླུང་དུ་རྒྱུ་བ་ཡིན། །སྙིང་ག་ཆོས་ཀྱི་འཁོར་ལོ་ནས། །ཞེ་སྡང་རླུང་དུ་རྒྱུ་བ་ཡིན། །ལྟེ་བ་སྤྲུལ་པའི་འཁོར་ལོ་ནས། །ང་རྒྱལ་རླུང་དུ་རྒྱུ་བ་ཡིན། །གསང་གནས་དགའ་བའི་འཁོར་ལོ་ནས། །ཕྲག་དོག་རླུང་དུ་རྒྱུ་བ་ཡིན། །གནས་པ་རྩ་ལ་འགྱུར་མེད་ཁམས། །གྲག་སྟོང་ཡི་གེའི་མཚན་ཉིད་དང༌། །གཡོ་བ་རླུང་གི་བྱེད་ལས་རྣམས། །མ་རྟོགས་སྡུག་བསྔལ་ཕུང་པོ་ཡིན། །རྟོགས་ན་སྐུ་བཞི་ལྷུན་གྱིས་གྲུབ། །རྩ་ཡི་གནས་ལུགས་རྟོགས་པ་ཡིས། །སྤྲུལ་པའི་སྐུ་རུ་གྲུབ་པ་ཡིན། །ཡི་གེའི་གནས་ལུགས་རྟོགས་པ་ཡིས། །ལོངས་སྤྱོད་རྫོགས་སྐུར་གྲུབ་པ་ཡིན། །ཁམས་ཀྱི་གནས་ལུགས་རྟོགས་པ་ཡིས། །ཆོས་ཀྱི་སྐུ་རུ་གྲུབ་པ་ཡིན། །རླུང་གི་གནས་ལུགས་རྟོགས་པ་ཡིས། །ངོ་བོ་ཉིད་སྐུ་འགྲུབ་པ་ཡིན། །དབྱེར་མེད་ཟག་པ་མེད་པ་ཡིས། །བདེ་བ་ཆེན་པོའི་སྐུ་རུ་གྲུབ། །དེ་རྣམས་ཕྱི་ཡི་འབྲས་བུ་ཡིན། །རྩ་དང་རླུང་དང་ཡི་གེ་ཡིས། །སྦྲེལ་པོ་རླུང་གི་བྱེད་པ་ཡིན། །རླུང་སེམས་དགེ་ན་དགེ་བ་ཡིན། །རླུང་སེམས་སྡིག་ན་སྡིག་པ་ཡིན། །ཁྱད་པར་གཙོ་བོ་རླུང་ལྔ་ཡི། །སྐུ་དང་ཡེ་ཤེས་གྲུབ་པ་ཡིན། །དེ་རྣམས་ཕྱི་རུ་བསྟན་པ་ཡིས། །སྤྱི་བོ་བདེ་ཆེན་འཁོར་ལོ་ནས། །སྟོང་ཉིད་ནམ་མཁའི་རླུང་དུ་རྒྱུས། །སངས་རྒྱས་རྣམ་པར་སྣང་མཛད་ཆགས། །མགྲིན་པ་ལོངས་སྤྱོད་འཁོར་ལོ་ནས། །བདེ་བ་ཆེན་པོའི་རླུང་དུ་རྒྱུས། །སངས་རྒྱས་སྣང་བ་མཐའ་ཡས་ཆགས། །སྙིང་ག་ཆོས་ཀྱི་འཁོར་ལོ་ནས། །གསལ་སྟོང་ཆུ་ཡི་རླུང་དུ་རྒྱུས། །སངས་རྒྱས་རྡོ་རྗེ་སེམས་དཔའ་ཆགས། །ལྟེ་བ་སྤྲུལ་པའི་འཁོར་ལོ་ནས། །ཡོན་ཏན་ས་ཡི་རླུང་དུ་རྒྱུས། །སངས་རྒྱས་རིན་ཆེན་འབྱུང་ལྡན་ཆགས། །གསང་གནས་དགའ་བའི་འཁོར་ལོ་ནས། །འཕྲིན་ལས་རླུང་གི་རླུང་དུ་རྒྱུས། །སངས་རྒྱས་དོན་ཡོད་གྲུབ་པ་ཆགས། །སྐུ་ལྔའི་རང་བཞིན་རླུང་ལས་གྲུབ། །ཡེ་ཤེས་ལྔ་ཡི་ངོ་བོར་ཤར། །རླུང་ལྔ་འགྱུས་པའི་རྟེན་འབྲེལ་གྱིས། །དུག་ལྔ་བཞི་ལས་དག་པ་ཡིན། །ཕྱི་རུ་རྒྱུས་ཤིང་སྤྲུལ་སྐུར་བྱོན། །ནང་དུ་རྒྱུས་པས་ལོངས་སྐུར་གནས། །རང་གར་བཞག་པས་ཆོས་སྐུར་བཞུགས། །གནས་པ་རྩ་ཡི་ནང་དུ་ནི། །བདེ་ཆེན་ཁམས་ཀྱི་འཁོར་ལོ་བཞུགས། །རིག་པ་ཡེ་ཤེས་ཡི་གེར་གསལ། །གཡོ་བ་རླུང་གི་རྟེན་འབྲེལ་གྱིས། །ཐམས་ཅད་ཟུང་དུ་ཆུད་ནས་སུ། །གསལ་བ་ཐམས་ཅད་རྩ་ལ་ཁྱབ། །བདེ་བ་ཐམས་ཅད་ཡི་གེ་ལ། །བདེ་སྟོང་གཉིས་སུ་མེད་པ་ཡི། །ངོ་བོའི་ཁམས་ལ་ཁྱབ་པ་ཡི། །གསལ་བའི་རང་བཞིན་ཟག་པ་མེད། །ཡི་གེ་དག་ལ་ཁྱབ་པ་ཡིན། །དབྱེར་མེད་མ་བཅོས་ཟུང་དུ་ཆུད། །འགྱུར་མེད་རླུང་གི་དཀྱིལ་འཁོར་འདིར། །རིག་པ་ཡེ་ཤེས་དབྱེར་མི་ཕྱེད། །ཐམས་ཅད་སྡིག་ན་སྡིག་པ་ཡིན། །ཐམས་ཅད་དགེ་ན་དགེ་བ་ཡིན། །དོན་ལ་བདེ་སྡུག་མ་མཆིས་ཀྱང༌། །ཡུལ་རྟེན་གཉིས་སུ་མེད་པ་ཡི། །ཐམས་ཅད་རླུང་གིས་སྒྲུབ་པ་ཡིན། །གཤིས་ཀྱི་རྟེན་འབྲེལ་དེ་ལྟར་ལགས། །རྡོ་རྗེ་འཆང་གི་ཞལ་ནས་ཀྱང༌། །རླུང་ཞེས་བྱ་བས་ལས་ཀུན་བྱེད། །དེ་ལྟར་རྟོགས་པའི་སྐྱེས་བུ་དེས། །འཁོར་འདས་ཆོས་ལ་བདེ་སྡུག་གཉིས། །རྒྱུ་དང་སྦྱར་ན་རྒྱུ་རྐྱེན་གཉིས། །གང་ཟག་གཅིག་གི་རྟོག་པ་ལ། །ཐམས་ཅད་ཚང་བ་དེ་ལྟར་ལགས། །གནས་པ་རྩ་ལ་གཡོ་བ་རླུང༌། །འགྱུར་མེད་ཁམས་ཀྱི་ངོ་བོ་ལས། །ཡི་གེ་མེ་ཏོག་ཤར་བ་ཡིན། །ཐམས་ཅད་དགེ་བའི་མཚན་ཉིད་ནི། །རྩ་ལ་ཆགས་སྡང་ཟད་པ་ཡིན། །ལུས་ཀྱི་དགེ་བ་འབྱུང་བ་ཡིན། །ཡི་གེའི་ཆགས་སྡང་ཟད་པ་ཡིན། །ངག་གི་དགེ་བ་འབྱུང་བ་ཡིན། །ཁམས་ཀྱི་ཆགས་སྡང་ཟད་པ་ཡིན། །ཡིད་ཀྱི་ཆགས་སྡང་ཟད་པ་ཡིན། །ཡིད་ཀྱི་དགེ་བ་འབྱུང་བ་ཡིན། །རླུང་གི་ཆགས་སྡང་ཟད་པ་ཡིན། །ཐམས་ཅད་དགེ་བའི་མཚན་ཉིད་དོ། །གཞན་ཡང་འཁོར་བ་བསྐྱེད་ཚུལ་ནི། །གཟུང་འཛིན་གཉིས་པོས་རྒྱུ་བྱས་ནས། །ཆགས་སྡང་གཉིས་པོས་ལས་ངན་བསགས། །འཁོར་བའི་སྡུག་བསྔལ་བསམ་མི་ཁྱབ། །རླུང་སེམས་ལོག་པར་ཞུགས་པ་ཡིས། །སྡུག་བསྔལ་རང་གཟུགས་ཕུང་པོ་ལྔ། །གཟུགས་ཕུང་ཞེ་སྡང་རང་བཞིན་ཏེ། །ཚོར་བ་ང་རྒྱལ་བདག་ཉིད་དོ། །འདུ་ཤེས་འདོད་པའི་རང་བཞིན་ཏེ། །འདུ་བྱེད་ཕྲག་དོག་ཉིད་ཀྱིས་གདུངས། །རྣམ་ཤེས་གཏི་མུག་འདམ་དུ་བྱིང༌། །ཕུང་པོ་ལྔ་ཡི་བྱེད་པ་ནི། །དགེ་དང་མི་དགེ་གཉིས་སུ་འདུས། །གཞན་ཡང་མི་དགེའི་བྱེད་པ་ནི། །གཟུང་འཛིན་འབྱུང་བ་འདུས་པ་ཡིས། །ཆགས་སྡང་དོན་སྙིང་ལྔ་རུ་ཆགས། །ཡི་གེ་ལྔ་ཡི་མེ་ཏོག་བྱས། །རླུང་རྣམས་དུག་ལྔའི་ཕོ་ཉ་བྱས། །ཆགས་སྡང་དོན་སྙིང་ལྔ་པོ་ནི། །མཁལ་མ་ཞེ་སྡང་ཁམས་སུ་ཆགས། །མཆིན་པ་ང་རྒྱལ་ཁམས་སུ་ཆགས། །སྙིང་ནི་འདོད་པའི་ཁམས་སུ་ཆགས། །གློ་བ་ཕྲག་དོག་ཁམས་སུ་ཆགས། །ཚོར་བ་གཏི་མུག་ཁམས་སུ་ཆགས། །དུག་ལྔ་རྩ་ལ་རྒྱུ་ཚུལ་ནི། །ཞེ་སྡང་མཁལ་མའི་རྩ་ལ་རྒྱུ། །འདོད་པ་སྙིང་གི་རྩ་ལ་རྒྱུ། །ང་རྒྱལ་མཆིན་པའི་རྩ་ལ་རྒྱུ། །ཕྲག་དོག་གློ་བའི་རྩ་ལ་རྒྱུ། །གཏི་མུག་མཚེར་པའི་རྩ་ལ་རྒྱུ། །ཁམས་ལྔ་དག་ལ་ཆགས་ཚུལ་ནི། །ཞེ་སྡང་ཆུ་ཡི་ཁམས་ལ་ཆགས། །ང་རྒྱལ་ས་ཡི་ཁམས་ལ་ཆགས། །ཕྲག་དོག་རླུང་གི་ཁམས་ལ་ཆགས། །གཏི་མུག་ནམ་མཁའི་ཁམས་ལ་ཆགས། །ཡི་གེ་མེ་ཏོག་འཆར་ཚུལ་ནི། །བཤང་ལམ་དུ་ཡིག་ནག་པོ་ཡིས། །ཞེ་སྡང་མེ་ཏོག་འཆར་བ་ཡིན། །གསང་གནས་སྲིན་པོ་དམར་པོ་ཡིས། །འདོད་པའི་མེ་ཏོག་འཆར་བ་ཡིན། །ལྟེ་བ་སུ་ཡིག་དུད་ཁ་ཡིས། །གཏི་མུག་མེ་ཏོག་འཆར་བ་ཡིན། །སྙིང་ག་ཎི་ཡིག་སྐྱ་བོ་ཡིས། །གཟུང་འཛིན་མེ་ཏོག་འཆར་བ་ཡིན། །མགྲིན་པ་ཏྲཱིཿཡིག་ལྗང་གུ་ཡིས། །ཕྲག་དོག་མེ་ཏོག་འཆར་བ་ཡིན། །སྤྱི་བོར་ཨ་ཡིག་སྐྱ་བོ་ཡིས། །ང་རྒྱལ་མེ་ཏོག་འཆར་བ་ཡིན། །ཕོ་ཉ་རླུང་གིས་བྱེད་པ་ནི། །ཞེ་སྡང་རླུང་དུ་འགྱུས་པ་ཡིས། །དམྱལ་བའི་ཕོ་ཉ་བྱེད་པ་ཡིན། །ང་རྒྱལ་རླུང་དུ་འགྱུས་པ་ཡིས། །ལྷ་ཡི་ཕོ་ཉ་བྱེད་པ་ཡིན། །འདོད་པ་རླུང་དུ་འགྱུས་པ་ཡིས། །ཡི་དྭགས་ཕོ་ཉ་བྱེད་པ་ཡིན། །ཕྲག་དོག་རླུང་དུ་འགྱུས་པ་ཡིས། །ལྷ་མིན་ཕོ་ཉ་བྱེད་པ་ཡིན། །གཏི་མུག་རླུང་དུ་འགྱུས་པ་ཡིས། །དུད་འགྲོའི་ཕོ་ཉ་བྱེད་པ་ཡིན། །གཟུང་འཛིན་རླུང་དུ་འགྱུས་པ་ཡིས། །མི་ཡི་ཕོ་ཉ་བྱེད་པ་ཡིན། །ཁམས་དང་རིག་པའི་ཕོ་ཉ་ནི། །ཐམས་ཅད་རླུང་གིས་བྱེད་པ་ཡིན། །རླུང་སེམས་དགེ་བར་འཛིན་པ་དང༌། །རླུང་སེམས་སྡིག་པར་འཛིན་པ་གཉིས། །སྨོན་པ་བཟང་ངན་རྟེན་འབྲེལ་གྱིས། །རླུང་སེམས་དགེ་སྡིག་གཉིས་སུ་འགྱུས། །དེ་ལྟར་ཡིན་པའི་རྟེན་འབྲེལ་གྱིས། །བསམ་པ་བཟང་པོའི་རླུང་སེམས་གཟུང༌། །ཐམས་ཅད་རྩ་ཡི་ཁང་པར་ཞུགས། །དྭངས་མ་ཁམས་ལ་གདབ་པར་བྱ། །གྲགས་སྟོང་ཡི་གེའི་རྟེན་འབྲེལ་གྱིས། །ཐམས་ཅད་ཕན་པའི་ངག་ཏུ་འབྱུང༌། །རླུང་རྣམས་བཟང་པོར་འགྱུས་པ་ཡིན། །ཡུལ་ལ་ཕྱོགས་རིས་མེད་པར་ཐེབས། །དེའང་ཐེབས་ལུགས་འདི་ལྟར་ཡིན། །སྙིང་རྗེའི་རླུང་གིས་སློང་བ་ཡིན། །བྱམས་པའི་རླུང་གིས་སྨིན་པར་བྱ། །བྱང་ཆུབ་སེམས་ཀྱིས་གྲོལ་བར་བྱ། །དེ་ལྟར་རྟོགས་པའི་རྣལ་འབྱོར་པས། །འཁོར་འདས་རྒྱུ་འབྲས་ཐམས་ཅད་ནི། །རྣལ་འབྱོར་ཁམས་ཀྱི་མངོན་སུམ་ནི། །ཐམས་ཅད་ཤེས་པ་ཡིན་ནོ་གསུང༌། །རྩ་གཞི་མེད་རྩ་བྲལ་དུ་རྟོགས་ཙམ་ན། །ལྷ་སྐུ་ལ་སྒོམ་དོན་མི་གདའ་འོ། །སྣང་བ་ལྷ་སྐུར་ཤེས་པ་དེ་བཞིན་ནོ། །ཡི་གེ་གཞི་མེད་རྩ་བྲལ་དུ་རྟོགས་ཙམ་ན། །གསང་སྔགས་བཟླ་དོན་མི་གདའ་འོ། །ཁམས་གཞི་མེད་རྩ་བྲལ་དུ་རྟོགས་ཙམ་ན། །རྫོགས་རིམ་སྒོམ་དོན་མི་གདའ་འོ། །རླུང་གཞི་མེད་རྩ་བྲལ་དུ་རྟོགས་ཙམ་ན། །ཟུང་འཇུག་སྒོམ་དོན་མི་གདའ་འོ། །དེ་ལྟར་བགྱིས་པས་མ་བདེ་གང༌། །སྣང་བ་ལྷ་སྐུར་ཤར་ན་བསྐྱེད་རིམ་ཡིན། །གྲགས་སྟོང་སྔགས་སུ་ཤེས་ན་བཟླས་པ་ཡིན། །དམིགས་པ་ལྷུན་གྱིས་གྲུབ་ན་རྫོགས་རིམ་ཡིན། །དགག་སྒྲུབ་གཉིས་སུ་མེད་ན་ཟུང་དུ་ཆུད། །མཐའ་བྲལ་ལ་ལྟ་བ་མི་རེ་བས། །དབུ་མས་ཀྱང་ཕན་པར་མི་གདའ་འོ། །སྐྱེ་མེད་ལ་ལྟ་བ་མི་རེ་བས། །རྫོགས་ཆེན་གྱིས་ཕན་པར་མི་གདའ་འོ། །དྲན་མེད་ལ་ལྟ་བ་མི་རེ་བས། །ཕྱག་ཆེན་གྱིས་ཕན་པར་མི་གདའ་འོ། །ལྷུན་གྲུབ་ལ་སྒོམ་པ་མི་རེ་བས། །བློ་བདེས་ཀྱང་ཕན་པར་མི་གདའ་འོ། །རྟོག་མེད་ལ་སྒོམ་པ་མི་རེ་བས། །སྟོང་ཉམས་ཀྱིས་ཕན་པར་མི་གདའ་འོ། །གསལ་སྟོང་ལ་སྒོམ་པ་མི་རེ་བས། །རིག་གསལ་གྱིས་ཕན་པར་མི་གདའ་འོ། །ཤུགས་འབྱུང་ལ་སྤྱོད་པ་མི་རེ་བས། །བཅོས་མས་ཕན་པར་མི་གདའ་འོ། །འགག་མེད་ལ་སྤྱོད་པ་མི་རེ་བས། །གང་ཤར་གྱིས་ཕན་པར་མི་གདའ་འོ། །རང་གྲོལ་ལ་སྤྱོད་པ་མི་རེ་བས། །འཛིན་མེད་ཀྱིས་ཕན་པར་མི་གདའ་འོ། །སྐུ་གསུམ་ལ་འབྲས་བུ་མི་རེ་བས། །ཉམས་རྟོགས་ལ་དགོས་པ་མི་གདའ་འོ། །དེ་ལྟར་བགྱིས་པ་མི་བདེན་ན། །མཐའ་བྲལ་ལ་སྤང་བླང་མི་འདུག་ཀྱང༌། །ཆོས་བརྒྱད་ལམ་དུ་ཁྱེར་ན་ལྟ་བ་ཡིན། །སྐྱེ་མེད་ལ་སྤང་བླང་མི་འདུག་ཀྱང༌། །རྒྱུ་འབྲས་ལམ་དུ་ཁྱེར་ན་ལྟ་བ་ཡིན། །དྲན་པ་ལ་སྤང་བླང་མི་འདུག་ཀྱང༌། །དྲན་པ་ལམ་དུ་ཁྱེར་ན་ལྟ་བ་ཡིན། །བློ་བདེ་ལ་སྤང་བླང་མི་འདུག་ཀྱང༌། །སྡུག་བསྔལ་ལམ་དུ་ཁྱེར་ན་སྒོམ་པ་ཡིན། །སྟོང་ཉམས་ལ་སྤང་བླང་མི་འདུག་ཀྱང༌། །དྲན་པ་ལམ་དུ་ཁྱེར་ན་སྒོམ་པ་ཡིན། །རིག་པ་ལ་སྤང་བླང་མི་འདུག་ཀྱང༌། །བཏང་སྙོམས་ལམ་དུ་ཁྱེར་ན་སྒོམ་པ་ཡིན། །མ་བཅོས་པ་ལ་སྤང་བླང་མི་འདུག་ཀྱང༌། །བཅོས་མ་ལམ་དུ་ཁྱེར་ན་སྤྱོད་པ་ཡིན། །གང་ཤར་ལ་སྤང་བླང་མི་འདུག་ཀྱང༌། །སྐྱེ་འགག་ལམ་དུ་ཁྱེར་ན་སྤྱོད་པ་ཡིན། །འཛིན་མེད་ལ་སྤང་བླང་མི་འདུག་ཀྱང༌། །ཆགས་ཞེན་ལམ་དུ་ཁྱེར་ན་སྤྱོད་པ་ཡིན། །ཉམས་རྟོག་ལ་སྤང་བླང་མི་འདུག་ཀྱང༌། །དུག་གསུམ་རྩ་བ་ཤེས་ན་འབྲས་བུ་ཡིན། །གཉིས་འཛིན་ལ་སྤང་བླང་མི་འདུག་ཀྱང༌། །ཆགས་ཞེན་ལམ་དུ་ཁྱེར་ན་འབྲས་བུ་ཡིན། །དེ་ལྟར་རྟོགས་པའི་རང་བཞིན་གྱིས། །ཡུལ་སྣང་ཐམས་ཅད་སེམས་སུ་ཤེས། །དྲན་མེད་སེམས་ཀྱི་གཞི་མ་ཡིན། །དྲན་པ་སེམས་ཀྱི་མེ་ལོང་ཡིན། །འཁོར་འདས་ཀྱི་གཟུགས་བརྙན་གསལ་བ་ཡིན། །འཁོར་འདས་རྒྱུ་འབྲས་ཀྱི་གནས་ལུགས་ནི། །རྨི་ལམ་དང་ནི་སྒྱུ་མ་ལ། །ཨ་འཐས་སུ་འཛིན་པའི་མི་རེ་བླུན། །ལས་ངན་བསགས་པ་ཤིན་ཏུ་བླུན། །རྟོགས་ན་གནས་ལུགས་རྒྱུ་འབྲས་ཡིན། །སྒྲུབ་པ་བྱེད་པའི་གང་ཟག་རྣམས། །སྒྱུ་མ་ལྟ་བུའི་རྒྱུ་འབྲས་ཡིན། །ཐམས་ཅད་གནད་ཀྱིས་ཟིན་པ་ལ། །ཐབས་ཀྱི་རྒྱུ་འབྲས་བརྩི་བ་ཡིན། །བློ་བྲལ་དབྱིངས་སུ་དག་ཙམ་ན། །ནམ་མཁའ་ལྟ་བུའི་རྒྱུ་འབྲས་བརྩི། །དེ་ལྟར་རྟོགས་པའི་སྐྱེས་བུ་དེས། །རྩ་དང་རླུང་དང་ཐིག་ལེ་རྣམས། །རིག་པ་ཁམས་ཀྱི་བྱེད་པ་ཀུན། །འཁོར་འདས་ཀྱི་བྱེད་པ་ནང་ནས་བརྩི། །ཕུང་པོ་ཁམས་དང་སྐྱེ་མཆེད་རྣམས། །གཟུང་དང་འཛིན་པ་ཆགས་སྡང་རྣམས། །རྟེན་འབྲེལ་གནད་རྣམས་ཕྱི་ནས་བརྩི། །ཕྱི་དང་ནང་གི་རྟེན་འབྲེལ་རྣམས། །རྒྱུ་འབྲས་གསལ་བར་བརྩི་བ་ཡིན། །ཕུང་པོ་དག་དང་ཁམས་རྣམས་དང༌། །སྐྱེ་མཆེད་དག་དང་གཟུང་འཛིན་དག

།གཉིས་མེད་ནམ་མཁའི་ངང་དུ་དག །དེ་ཁོ་ན་ཉིད་ཀྱི་རྒྱུ་འབྲས་ཡིན། །དེ་ཕྱོགས་གཅིག་བབས་ཀྱི་རྒྱུ་འབྲས་ཡིན། །ལྟ་བ་རྟོགས་པས་སྟོང་པ་ཡིན། །སྒོམ་པ་ཉམས་ཀྱི་སྟོང་པ་ཡིན། །སྤྱོད་པ་སྤྱོད་པས་སྟོང་པ་ཡིན། །འབྲས་བུ་གྲུབ་པས་སྟོང་པ་ཡིན། །རྟེན་འབྲེལ་རྟེན་འབྲེལ་གྱིས་སྟོང་པ་ཡིན། །ཡུལ་ནི་ཡུལ་གྱིས་སྟོང་པ་ཡིན། །ཆགས་སྡང་ཆགས་སྡང་དག་གིས་སྟོང༌། །བསྐྱེད་རིམ་ལྷ་ཡིས་སྟོང་པ་ཡིན། །བཟླས་བརྗོད་སྔགས་ཀྱིས་སྟོང་པ་ཡིན། །རྫོགས་རིམ་བློ་ཡི་ཆོས་ཀྱིས་སྟོང༌། །བློ་ཟད་ཆོས་ཟད་ཡིན་པས་སྟོང༌། །ལམ་ཟད་གཉེན་པོ་ཟད་པས་སྟོང༌། །བདེ་བའི་རང་བཞིན་བདེ་བས་སྟོང༌། །སྡུག་བསྔལ་གྱི་རང་བཞིན་སྡུག་བསྔལ་སྟོང༌། །ཆོས་བརྒྱད་ཀྱི་རང་བཞིན་ཆོས་བརྒྱད་ཀྱིས་སྟོང༌། །ཧྲིལ་གྱིས་དྲིལ་ན་འདི་ལས་མེད། །འཁོར་བ་འཁོར་བ་དག་གིས་སྟོང༌། །འདས་པ་འདས་པ་དག་གིས་སྟོང༌། །བདེན་རྫུན་གཉིས་སོང་གཉིས་ཀས་སྟོང༌། །བློ་བྲལ་ཡིད་ཆེས་སྐྱེས་པ་ཡིན། །ཡིད་ཆེས་རང་གི་སྟོང་པ་ལ། །གཟའ་གཏད་མེད་པའི་ངང་དུ་ཞོགས། །ཐམས་ཅད་ཆོས་ཉིད་ངང་ལ་ཞོགས། །དེ་ལྟར་དགེ་བའི་རྩ་བ་རྒྱ་ཆེན་འདིས། །རིགས་དྲུག་སྡུག་བསྔལ་སྤངས་ནས་ནི། །རྩ་རླུང་ཐིག་ལེ་རྣམ་གསུམ་དང༌། །ཁམས་གསུམ་ཡི་གེ་མ་ལུས་ཀུན། །གནས་ལུགས་བཞིན་དུ་རྟོགས་ནས་ཀྱང༌། །རང་རིག་ཉིད་དུ་གྲོལ་བར་ཤོག །འདི་བྲིས་བསོད་ནམས་ཕུང་པོ་དེས། །འགྲོ་རྣམས་རང་སེམས་རྟོགས་མཛད་གསོལ། །རྩ་རླུང་ཐིག་ལེ་རྟེན་འབྲེལ་གྱི་མན་ངག་འདི། །སྙན་རྒྱུད་ཡིན་པས་སྤེལ་ལ་དམ་པར་མཛོད། །རྫོགས་སོ། མངྒལཾ།། །། 

༨༦༡༽ ༄། །བླ་མ་རིན་པོ་ཆེའི་གསུང་གི་བདུད་རྩི་ཚིག་གསུམ་གནད་ཀྱི་མན་ངག བླ་མ་སྐུ་གསུམ་ཡེ་ཤེས་ལྔའི་བདག་ཉིད་ལ་ཕྱག་འཚལ་ལོ། །དང་པོ་སྒྲུབ་པའི་ཐོག་འདྲེན་པ་ལ། ཡུན་ཅི་ཙམ་རུང་བ་ཞིག སྔོན་འགྲོ་བཞི་བྱ་སྟེ། གསོལ་བ་འདེབས་པ། ཡི་གེ་བརྒྱ་པ་འདྲེན་པ། མཎྜལ་འབུལ་བ། བློ་ཐོག་ཏུ་མི་རྟག་པ་བསྒོམ་པའོ།། ༈ །།དང་པོ་ནི་ལུས་འཁྲུལ་འཁོར་ལ་གནས་ལ། ཚད་མེད་པ་བཞི་བསྒོམ་ནས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱིས། བླ་མ་སྐུ་གསུམ་གྱི་གོ་འཕང་ཐོབ་པར་བྱ། དེའི་ཆེད་དུ་བླ་མ་ལ་གསོལ་བ་གདབ་སྙམ་དུ་སེམས་བསྐྱེད། དེ་ནས་ལུས་ཡི་དམ་དུ་བསྒོམ་པའི་སྤྱི་གཙུག་ཏུ། སེངྒེའི་ཁྲི་རིན་པོ་ཆེ་སྣ་ཚོགས་ཀྱིས་སྤྲས་པ་ཅིག དེའི་སྟེང་དུ་ཉི་ཟླ་པདྨའི་གདན་བསམ། ཉི་ཟླའི་བར་ན་ཨཱ་ལི་ཀཱ་ལིའི་ཕྲེང་བ་གཡས་དང་གཡོན་སྐོར་དཀར་དམར་དུ་ཡོད་པར་བསམ། དེའི་སྟེང་དུ་རང་གི་རྩ་བའི་བླ་མ་དེ་རབ་བྱུང་ཡིན་ཡང༌། ལོངས་སྐུའི་ཆ་ལུགས་ཅན་རྡོ་རྗེ་འཆང་དང་དབྱེར་མེད་པ་ཕྱག་རྒྱ་ཡུམ་དང་བཅས་པ་སྐུ་ཟག་མེད་ཀྱིས་བརྒྱན་ཅིང་བཀྲག་གཟི་མདངས་དང་ལྡན་པ། བདག་ལ་དགྱེས་ཞིང་ཞལ་འཛུམ་མུ་ལེ་བ་ཅིག་གསལ་བར་བསྒོམ། དེ་ལ་བླ་མ་གཞན་དང་རྒྱུད་པའི་བླ་མ་ཐམས་ཅད་དང༌། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་དཔའ་མོ་ཡི་དམ་དཀྱིལ་འཁོར་གྱི་ལྷ་ཚོགས་ཐམས་ཅད་སྤྱན་དྲངས་ལ་བསྟིམ། དེ་ནས་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ། བླ་མ་རིན་པོ་ཆེའི་སྐུ་གསུང་ཐུགས་ལ་ཕྱག་འཚལ་ཞིང་སྐྱབས་སུ་འཆིའོ། །དེ་ནས་འཁོར་འདས་ཀུན་གྱི་ཕྱི་ནང་གསང་གསུམ་དེ་ཁོ་ཉིད་ཀྱིས་མཆོད་པ་ཐམས་ཅད་བློས་བླངས་ནས་བདག་གི་ལུས་ལོངས་སྤྱོད་ཁར་རྗེ་དབང་ཐང་ཚེ་བསོད་ནམས་དུས་གསུམ་གྱི་དགེ་བའི་རྩ་བ་ཐམས་ཅད་བླ་མ་རིན་པོ་ཆེ་ལ་འབུལ་ལོ། །ཡོངས་སུ་བཞེས་ཤིག་བདག་དང་སེམས་ཅན་ཐམས་ཅད་ཀྱི་བླ་མ་སངས་རྒྱས་ལ།

སོ་སོ་སྐྱེ་བོ་བྱིས་པའི་བློ་ཡིས་ལོག་པར་བརྟག་པ་དང༌། འཁོར་འདས་ཐམས་ཅད་བླ་མའི་རང་བཞིན་ལ། ཆགས་སྡང་གཏི་མུག་དབང་གི་ལས་བསགས་པ་ཐམས་ཅད་མཐོལ་ལོ་བཤགས་སོ། །བླ་མ་རིན་པོ་ཆེའི་སྐུ་གསུང་ཐུགས་ཡོན་ཏན་ཕྲིན་ལས་མི་ཟད་པ་རྒྱན་གྱི་འཁོར་ལོས་འཁོར་བ་མ་སྟོང་གི་བར་དུ་རྩོལ་མེད་དུ་འགྲོ་བའི་དོན་མཛད་པ་ལ་བདག་དགའ་བས་རྗེས་སུ་ཡི་རང་ངོ༌། །བླ་མ་རིན་པོ་ཆེ་ཕྱོགས་བཅུའི་འཇིག་རྟེན་གྱི་ཁམས་སུ། རིགས་དྲུག་སོ་སོའི་སྐད་དུ་ཐེག་པ་ཆེན་པོའི་ཆོས་ཀྱི་འཁོར་ལོ་བླ་ན་མེད་པ་མྱུར་དུ་བསྐོར་ལ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་སྨིན་ཅིང་གྲོལ་བར་མཛད་དུ་གསོལ། བླ་མ་རིན་པོ་ཆེ་འགྲོ་བ་སེམས་ཅན་གྱི་དོན་འཁོར་བ་མ་སྟོངས་ཀྱི་བར་དུ་གདུལ་བྱ་ཐམས་ཅད་སྣང་ངོ་མཐུན་པར་སྐུ་མྱ་ངན་ལས་མི་འདའ་བར་བཞུགས་སུ་གསོལ། བདག་གི་དུས་གསུམ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་བླ་མ་རིན་པོ་ཆེའི་གོ་འཕང་མྱུར་དུ་ཐོབ་པར་གྱུར་ཅིག བསམ་ཞིང་ངག་ཏུ་བརྗོད་དོ། །དེ་ནས་ངའི་བླ་མ་དེ་སྐུ་གསུམ་ཡེ་ཤེས་ལྔའི་བདག་ཉིད་དྲུག་པ་རྡོ་རྗེ་འཆང་ཆེན་པོ་རང་ཡིན་ངེས། དུས་གསུམ་གྱི་སངས་རྒྱས་ཀྱི་ངོ་བོ་དཀོན་མཆོག་གསུམ་གྱི་བདག་ཉིད། འཁོར་འདས་ཐམས་ཅད་ཀྱི་བདེ་ལེགས་ཆོས་ཐམས་ཅད་ཀྱི་འབྱུང་གནས་ཡིན་ངེས། བླ་མའི་ཅི་མཛད་རང་ལེགས། ཅི་གསུང་རང་གདམས་ངག གང་བྱུང་རང་བྱིན་རླབས་ཡིན་ཐུགས་རྗེའི་འཛིན་སྟངས་གདུལ་བྱ་འདུལ་ཐབས་ཡིན། ངའི་བླ་མ་འདི་ཉེས་པའི་སྐྱོན་ཐམས་ཅད་དང་བྲལ། ལེགས་པའི་ཡོན་ཏན་ཐམས་ཅད་ཀྱིས་བརྒྱན་པ། དུས་གསུམ་གྱི་སངས་རྒྱས་ཐམས་ཅད་ཀྱིས་བསྐལ་པར་བཤད་ཀྱང་མི་རྫོགས་པའི་ཡོན་ཏན་གྱིས་བརྒྱན་པའི་བླ་མ་ཡང་དག་པར་རྫོགས་པའི་སངས་རྒྱས་འདི་དང་མཇལ་བ་ནི་བདག་བསོད་ནམས་ཆེ་སྐལ་པ་བཟང༌། རེ་དགའ། ད་ནི་བླ་མ་འདིའི་ཕྱོགས་སུ་མགོ་སྟན་ནས་ཉལ་ཡང་སྐྱོན་ཐམས་ཅད་དག

ཡོན་ཏན་ཐམས་ཅད་རྫོགས། མོས་གུས་བྱས་ཤིང་གསོལ་བ་བཏབ་ན། མཆོག་ཐུན་མོང་གི་དངོས་གྲུབ་མདོར་ན་འཁོར་འདས་ཀྱི་ཡོན་ཏན་ཐམས་ཅད་འབྱུང་ངེས། ཚེ་འདི་ཕྱིའི་བདེ་ལེགས་ཅི་བསམ་ཐམས་ཅད་བླ་མ་རང་མཁྱེན་ནོ་སྙམ་པའི་མོས་གུས་དྲི་མ་མེད་པ་སྙིང་ཐག་པ་ནས་ཏུང་ངེ་བྱེད་ཅིང༌། ཕྱི་ནང་གསང་གསུམ་གྱི་གསོལ་འདེབས་རྩེ་གཅིག་ཏུ་བྱའོ། །དེ་ནས་བླ་མ་རིན་པོ་ཆེ་བདག་ལ་རྟོགས་པ་མཆོག་ཏུ་གྱུར་པ། ཉམས་མྱོང་རྒྱུན་ཆད་མེད་པ། སྣང་བ་རྟེན་འབྲེལ་དུ་འཆར་བར་བྱིན་གྱིས་རློབས་ཅེས་པ་དང༌། སེམས་ངོ་ཤེས་པ་རྣམས་ཀྱིས་བཟོད་མེད་ཀྱི་སྙིང་རྗེ་སྐྱེ་བ། རྩོལ་མེད་དུ་འགྲོ་དོན་འགྲུབ་པ། རང་འདོད་རྩ་བ་ནས་འཛད་པ། བློ་སྣ་གཞན་དོན་དུ་འཆར་བར་བྱིན་གྱིས་བརླབ་ཏུ་གསོལ། ཅེས་བརྗོད་དོ། །འཕྲོ་གཅོད་རྩ་ན། བླ་མའི་དཔྲལ་བར་འོད་ཟེར་དཀར་པོ། མགྲིན་པར་དམར་པོ། ཐུགས་ཁར་མཐིང་ཁ་བྱུང་ནས། བདག་གི་དཔྲལ་བ། མགྲིན་པ། སྙིང་ཁར་ཐིམ་པས་ལུས་ངག་ཡིད་གསུམ་གྱི་སྡིག་སྒྲིབ་དག་ནས་བླ་མའི་སྐུ་གསུང་ཐུགས་ཀྱི་བྱིན་རླབས་ཞུགས་པར་བསམ། དེ་ནས་བླ་མ་རང་གི་སྤྱི་བོ་ནས་ཐིམ་པས། བླ་མའི་ཐུགས་དགོངས་རང་ལ་སྐྱེས་པར་བསམ་ལ། བླ་མའི་ཐུགས་དང་རང་གི་སེམས་གཅིག་ཏུ་འདྲེས་པར་བསམ་ལ་གནས་ཚད་ཅིག་བཞག དེ་ནས་བླ་མ་སྙིང་གི་དཀྱིལ་དུ་བསྒོམ། འདི་ལ་ཉམས་མྱོང་སྐྱེས་པ་ཅིག ཐེག་པ་ཆེན་པོ་གསང་སྔགས་ཀྱི་ལམ་གྱི་གཞུང་ཤིང་ཡིན་པས། དུས་རྟག་ཏུ་བློ་སྣ་བླ་མ་དང་མ་བྲལ་ཞིང༌། ཐུན་འགོ་ལ་སོགས་བསྒོམ་པའི་དུས་སུ་མོས་གུས་ཀྱི་བྱེད་པ་འདི་གནད་དུ་བཏང་ངོ༌། །འདི་ལྟ་བུའི་མོས་གུས་བཅོས་མ་མ་ཡིན་པ་ཅིག་སྐྱེས་ཙ་ན། ཉམས་རྟོགས་མི་སྐྱེ་ཁ་མེད་ཡིན། བླ་མ་མི་རུ་མཐོང་བ་ལ་ཉམས་དང་རྟོགས་པ་པྲག་པྲིག་སྐྱེ་བ་ཡང་དཀའ་མོར་མཆིའོ། །མོས་གུས་ཀྱི་བྱེད་པ་དྲི་མ་མེད་པ་རང་གི་ཉམས་སུ་མྱོང་བ་ཅུང་ཟད་བྲིས་པ༌།། ༈ །།གཉིས་པ་ཡི་གེ་བརྒྱ་པ་འདྲེན་པ་ནི།

ལུས་འཁྲུལ་འཁོར་དུ་གནས་པས། སེམས་ཅན་ཐམས་ཅད་ཀྱི་དོན་དུ་རྡོ་རྗེ་འཆང་གི་གོ་འཕང་ཐོབ་པར་བྱ། དེའི་ཆེད་དུ་ཡི་གེ་བརྒྱ་པའི་སྒོ་ནས་རང་དང་སེམས་ཅན་ཐམས་ཅད་ཀྱི་སྡིག་སྒྲིབ་སྦྱང་སྙམ་དུ་སེམས་བསྐྱེད། དེ་ནས་རང་ཐ་མལ་པའི་སྤྱི་བོར་ཟླ་བའི་དཀྱིལ་འཁོར་ཅིག་བསམ། དེའི་སྟེང་དུ་བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་ཞབས་གཡས་བརྐྱང་པ་གཡོན་བསྐུམ་པ་ཕྱག་གཡས་རྡོ་རྗེ་རྩེ་ལྔ་པ་ཐུགས་ཀར་འཛིན་ཅིང༌། གཡོན་དྲིལ་བུ་དཀུ་ལ་བརྟེན་པ། སྐུ་ལ་རིན་པོ་ཆེ་དང་རུས་པའི་རྒྱན་གྱིས་བརྒྱན་པ། དེའི་ཐུགས་ཀར་ཧཱུྃ་མཐིང་ག་ཞིག་ལ་ཡི་གེ་བརྒྱ་པའི་སྔགས་ཀྱིས་གཡས་སྐོར་དུ་དཀར་རུག་གེ་བསྐོར་བར་བསམ། དེ་ལས་འོད་ཟེར་ལྕགས་ཀྱུ་ལྟ་བུ་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀྱི་རྒྱུད་བསྐུལ་ནས། ལྷ་དཔའ་བོ་གཅིག་པ་རྣམས་ཀྱིས་ཐུགས་ཁ། ཡབ་ཡུམ་ཅན་རྣམས་ཀྱི་སྦྱོར་མཚམས་ནས་བདུད་རྩིའི་རྒྱུན་བྱུང་ནས་རྡོ་རྗེ་སེམས་དཔའི་ཐུགས་ཁ་གཡོན་པར་ཞུགས་ཏེ་རྡོ་རྗེ་སེམས་དཔའ་རྐྱལ་པ་ཞོས་ཁེངས་པ་ལྟར་བདུད་རྩིས་གང༌། ཐིམ་བུ་སྟོན་པ་བཞིན་གཡས་པའི་མཐེ་བོང་ནས་རྡོལ་ནས་བྱུང༌། རང་གི་སྤྱི་བོ་ཚངས་པའི་བུ་ག་ནས་ཞུགས། ལུས་ཀྱི་ནང་དུ་སོང་བས། ཚེ་ཐོག་མ་མེད་པའི་སྡིག་སྒྲིབ་དམ་ཚིག་ཉམས་ཆག ནད་གདོན་ཉོན་མོངས་པ་རྣམ་རྟོག སྒོམ་སྐྱོན་དང་ནག་པོའི་ས་བོན་ཐམས་ཅད་སེན་མོའི་བར། བ་སྤུའི་བུ་ག བཤང་ལམ་དང་གཅི་ལམ་ཐམས་ཅད་ཕྱིར་དེད་པས་ནག་ནུ་རུ་རུ་བུད་པར་བསམ་ལ་དེ་ལ་ཤེས་པ་སྐད་ཅིག་ཀྱང་མ་ཡེངས་པར་ཡི་གེ་བརྒྱ་པ་བཟླ། འཕྲོ་གཅོད་ཙ་ན། དཔལ་རྡོ་རྗེ་སེམས་དཔའི་ཞལ་ནས། རིགས་ཀྱི་བུ་ཁྱོད་ཀྱིས་སྡིག་སྒྲིབ་དང་དམ་ཚིག་ཉམས་ཆག་ཐམས་ཅད་དག་པ་ཡིན་ནོ། །ཞེས་གསུངས་ནས་སྤྱི་བོར་ཐིམ་པས། ལུས་ཤེལ་སྒོང་དྲི་མ་མེད་པ་ལྟར་དག་པའི་ནང་ཡེ་ཤེས་ཀྱི་བདུད་རྩི་གང་བར་བསམ་མོ།།

༈ །།གསུམ་པ་མཎྜལ་ནི། མེ་ལོང་བཙའ་དང༌། ནག་ཚག་མེད་མེད་པ། རང་ས། ནོར་ས། འཁོར་ས་ཕུན་སུམ་ཚོགས་པ་ཅིག་ལེགས་པར་ཕྱིས་ལ། སྨན་ནམ་རིན་པོ་ཆེ་ཚོམ་བུ་འགོད་ཏེ། དང་པོ་སྒྲུབ་པའི་མཎྜལ་བཤམ་པ་ནི། སྭ་བྷཱ་ཝས་སྟོང་པར་བསམ། སྟོང་པའི་ངང་ལས། རིན་པོ་ཆེ་ལྷ་ཚོགས་ཀྱི་གཞལ་ཡས་ཁང་གྲུ་བཞི་སྒོ་བཞི་རྟ་བབས་དང་བཅས་པ་ཞིག་བསམ། དེའི་ནང་དུ་ཕྱོགས་བཞི་དབུས་དང་ལྔར། སེངྒེའི་ཁྲི་རིན་པོ་ཆེ་སྣ་ཚོགས་ཀྱིས་སྤྲས་པ། ཉི་ཟླ་པདྨའི་གདན་དང་བཅས་པ་ལྔ་བསམ། དེ་ནས་ན་མོ་གུ་རུ། ཅེས་དབུས་སུ་ཚོམ་བུ་ཅིག་བཀོད་པས། ཁྲི་དབུས་མའི་སྟེང་དུ་རྩ་བའི་བླ་མ་བཞུགས་པར་བསམ། དེ་བཞིན་དུ་ན་མོ་དེ་བ། ཤར་དུ་ཡི་དམ། ན་མོ་བུདྡྷ་ཡ། ལྷོར་སངས་རྒྱས་དཀོན་མཆོག དྷརྨ་ཡ། ནུབ་ཏུ་ཆོས་དཀོན་མཆོག སངྒྷ་ཡ། བྱང་དུ་དགེ་འདུན་དཀོན་མཆོག་བསམ། དེ་རྣམས་ལས་འོད་ཟེར་འཕྲོས་པས། བླ་མ་ལ་རྩ་བ་དང་བརྒྱུད་པའི་བླ་མ། ཡི་དམ་ལ་གསང་སྔགས་ཕྱི་ནང་གི་ལྷ་ཚོགས། སངས་རྒྱས་ལ་དུས་གསུམ་གྱི་སངས་རྒྱས། ཆོས་ལ་ཐེག་པ་ཆེ་ཆུང་གི་ཆོས། དགེ་འདུན་ལ་ཉན་རང་དང་བྱང་ཆུབ་སེམས་དཔའི་དགེ་འདུན་བསམ་གྱིས་མི་ཁྱབ་པ་རྣམས་སོ་སོར་བསྟིམ་མོ། །དེ་ནས་དེ་རྣམས་ལ་ཕྱི་ནང་གསང་གསུམ་གྱི་མཆོད་པ་དཔག་ཏུ་མེད་པས་མཆོད་ལ། ངག་ཏུ་དམ་པ་རྗེ་བཙུན་པ་ཡི་དམ་ལྷ་ཚོགས། ཇོ་བོ་དཀོན་མཆོག་གསུམ་པོ། བདག་གི་ལུས་ལོངས་སྤྱོད་དུས་གསུམ་གྱི་དགེ་བའི་རྩ་བ་ཐམས་ཅད་འབུལ་ལོ། །ཡོངས་སུ་བཞེས་ནས། དམ་པ་རྗེ་བཙུན་པ་ཡི་དམ་ལྷ་ཚོགས་ཇོ་བོ་དཀོན་མཆོག་གསུམ། བདག་ལ་རྟོགས་པ་མཆོག་ཏུ་གྱུར་པ་ཅེས་པའི་འགྲེ། དེ་གསོལ་བ་ལན་གསུམ་གདབ་བོ། །དེ་ནས་མཎྜལ་གཉིས་ཡོད་ན་དེ་ག་ལ་བཞག གཅིག་ལས་མེད་ན་རྟེན་འཁོར་ལོ་ལྔ་པ་འོང༌། ནམ་མཁར་བཏེགས་ལ། མཎྜལ་དེ་ཕྱིས་ལ། མཆོད་པའི་མཎྜལ་འབུལ་བ་ནི། མཎྜལ་མི་དམིགས་པ་ལས། རྒྱ་མཚོ་ཆེན་པོ་སྔོ་ལ་དྭངས་པ་ཡིད་དུ་འོང་བ་ཅིག་ཏུ་གྱུར་པ་བསམ། དེའི་དབུས་སུ་ཚོམ་བུ་ཅིག་བཀོད་པས།

དབུས་ཀྱི་རི་བོ་མཆོག་རབ། ཤར་དུ་ཤར་ལུས་འཕགས་པོ། ལྷོ་རུ་ལྷོ་འཛམ་བུ་གླིང༌། ནུབ་ཏུ་ནུབ་བ་གླང་སྤྱོད། བྱང་དུ་བྱང་སྒྲ་མི་སྙན། ཤར་ནུབ་གཉིས་དང་དབུས་ཀྱི་བར་དུ་ཉི་ཟླ་གཉིས་དེ་རྣམས་སངས་རྒྱས་དང་བྱང་ཆུབ་སེམས་དཔས་གང་བ། ལྷའི་བུ་དང་བུ་མོ་མང་པོས་གླུ་ལེན་གར་བསྒྱུར་བ། ཡིད་བཞིན་གྱི་ནོར་བུ་ལ་སོགས་ཏེ་མཆོད་པའི་སྤྲིན་སྣ་ཚོགས་བཀྲམ་པ། རིན་པོ་ཆེ་སྣ་ཚོགས་ཀྱིས་བྱུར་བུར་གང་བ། ཉེས་པའི་སྐྱོན་མེད་ཅིང་ལེགས་པའི་ཡོན་ཏན་ཐམས་ཅད་ཀྱིས་བརྒྱན་པ་ཅིག་ཏུ་དམིགས་ལ། རང་གི་ལུས་ལོངས་སྤྱོད་དགེ་བའི་རྩ་བ་ཐམས་ཅད་ཀྱང་ལྟོས་པ་མེད་པ་དབུལ་ལོ། །དེ་ནས་རང་དང་ལྷ་དང་སྣང་བ་ཐམས་ཅད་གཉིས་སུ་མེད་པའི་ཡེ་ཤེས་བདེ་བ་ཆེན་པོར་གྱུར་པར་བསམ་ཞིང་ལན་ཉི་ཤུ་རྩ་གཅིག་ལ་སོགས་པ་འབུལ་ལོ། །སྨན་ནམ་རིན་པོ་ཆེ་མ་གཏོགས་པ་ཡང་ཡང་འབུལ་དུ་མི་གཏུབ། དེ་ཡང་སྭ་བྷཱ་ཝས་སྟོང་པར་སྦྱང་ཞིང༌། དེའི་ངང་ལས་གསར་པ་རེ་བསྐྱེད་པ་ཡིན། ཚོམ་བུ་དུས་གཅིག་བསྡུས་ན། མཆེད་དང་ལྕམ་དྲལ་དམ་ཚིག་ཉམས་པའི་རྟེན་འབྲེལ་ཡིན། གཡོན་སྐོར་དུ་བསྡུ། ཚོམ་བུ་དབུས་མ་དང་ལག་པ་མ་བྲལ་བས་སྒྲུབ་པ་ལ་བར་ཆད་མི་འབྱུང༌། ཚོམ་བུ་མཐར་སོང་ན་ཡུལ་མཐའ་ཁོབ་ཏུ་སྐྱེ། བཏུད་དྲགས་ན་ཞིང་ཁམས་མ་དག་པར་སྐྱེ་བས། ནོར་སའི་མཚམས་སུ་འགོད་པ་ཡིན། ཉམས་བྱིང་བ་ཤས་ཆེ་ན་ཚོམ་བུ་དགྱེ་བར་འགོད། རྒོད་པ་ཤས་ཆེ་ན་རྒུ་བར་བཀོད་དེ་གེགས་སེལ་ཡང་ཆེ་བར་འདུག དུང་ངམ་མེ་ཏོག་གིས་ཁ་རང་ལ་སྟོན་པ་ཡིན་རང་ས་ན་འོད་འདུ་མེད་ན་མགོ་མི་ཐོན། བཙའ་དང་ནག་ཚག་བྱུང་ན་ནད་མང༌། ལབ་ལ་འཆམ་པ་ལ་སོགས་པ་འོང༌། དམའ་ན་ཚེ་ཐུང༌། རང་སར་སྐྱོན་འབྱུང་བ་ཅང་མི་བཏུབ་བོ། །ནོར་སར་བཙའ་དང་ནག་ཚག་བྱུང་ན། གོད་དང་སྟོར་རླག་འོང༌། དམའ་ན་ནོར་མི་ཆགས། འཁོར་ས་བོ་ན་འཁོར་མི་འོང༌། བཙའ་དང་ནག་ཚག་བྱུང་ན་འཁོར་མ་དག་པ་འོང༌། མཎྜལ་འདི་རྟེན་འབྲེལ་གྱི་མཐའ་ཆེ་བས་ཞིང་ཁམས་རྣམ་པར་དག་པ་འཆར།

ཚོམ་བུ་བཀོད་ལུགས་དང་གཟབ་པ་གལ་ཆེ། བསོད་ནམས་བསགས་པའི་ཐབས་མཆོག་ཏུ་གྱུར་པ་མཎྜལ་ཡིན་པས་རྒྱུན་དུ་འབུལ་ལོ།། ༈ །།བཞི་པ་མི་རྟག་པ་བསྒོམ་པ་ནི། མི་རྟག་པ་དང་ཞེན་ལོག་གི་གནད་དུ་བཏང་ཐབས་ན་ཡོད་པ་བཞིན་བླ་མ་གང་བབས་པ་ཤེས་པ་ལ་གང་གནད་པ་ཡུན་རིང་དུ་བསྒོམ། དེ་རྣམས་ལ་གསོལ་བ་བཏབ་པ་ལ་བྱིན་རླབས་ཞུགས་པའི་རྟགས། ཡི་གེ་བརྒྱ་པ་ལ་སྒྲིབ་པ་དག་པའི་རྟགས། མཎྜལ་དབུལ་བ་ལ་ཚོགས་རྫོགས་པའི་རྟགས། མི་རྟག་པ་བསྒོམ་པ་ལ་ཞེན་པ་ལོག་པའི་རྟགས་འབྱུང་སྟེ་གཞན་དུ་ཤེས་པར་བྱའོ།།།། ༈ །།དེ་ནས་ཕྱག་རྒྱ་ཆེན་པོའི་བསྒོམ་བསྟན་པར་བྱ་སྟེ། རྐང་པ་རྡོ་རྗེ་དཀྱིལ་ཀྲུང་ལེགས་པར་བཅའ། སྒལ་ཚིགས་གསེར་གྱི་དོང་ཚེ་བཞིན་སྲང༌། མགྲིན་པ་དབྱིབས་རྒུ་ཙམ་དུ་བྱ། མིག་སྣ་རྩེ་ལ་དབབ། ལྕེ་རྐན་ལ་རེག་ཙམ་བྱ། དེ་ནས་ཕྱག་གཡོན་པའི་སྟེང་དུ་གཡས་པ་འདི་བཞིན་བཞག མཐེབ་ཆེན་གཉིས་པོ་ནང་དུ་འགུག་སྟེ། ལྟེ་བའི་འོག་གཉེར་པོ་ཆེའི་ལྟག་ཏུ་ལུས་ལ་ཚུར་ལྷན་གྱིས་གླན་པ་ལག་པ་ཉེག་ཉེག་པ་ལན་གསུམ་བྱ། འཁྲུལ་འཁོར་དེ་ལྟ་བུ་ལེགས་པར་བྱས་པས། ཏིང་ངེ་འཛིན་རང་ཤུགས་ཀྱི་སྐྱེ་བ་ཡིན་པ་གསུང་བས། ང་འབུ་ཅི་ལྟར་ཡོད་པ་བཞིན་དུ་སྒོམ་པ་ཞུ་འཚལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་བསྒོམ་པ་འདི་སྒོམ་སྙམ་དུ་བསམ། ལུས་ཡི་དམ་གྱི་ལྷ་ཝལ་གྱིས་བསྒོམ། ཁོང་པའི་ནང་གཙང་ལ་དྭངས་པ། རྟའི་ཕྲུ་མ་ཕུས་བཏབ་པ་བཞིན་དུ་བསམ། སྟོང་ར་འདི་གསལ་བ་བསྒོམ་པས། དམིགས་པ་གང་བསྒོམས་ཀྱང་ཡུལ་གསལ་བའི་དགོས་པ་ཡོད་དེ། དེ་ནས་སྙིང་གི་དབུས་དྲང་པོ་དེར་བླ་མ་རིན་པོ་ཆེ་དྲན་པར་བྱ། དེ་ཡང་སྙིང་གི་རྩེ་མོ་དེ་བབས་ཀྱིས་ཐུར་ལ་བསྟན་ནས་གནས་པ་ཡིན་པ་ལ། བླ་མ་སྒོམ་པའི་དུས་སུ་སྙིང་གི་རྩེ་མོ་དེ་ཡར་ལ་བསྟན་པར་བསམ་ལ། སྙིང་དེ་གུར་ཀར་བཞིན་དུ་བསམ། དེའི་ནང་དུ་བླ་མ་རིན་པོ་ཆེ་བཞུགས་པར་བསྒོམ། དེ་ནས་སེམས་མ་བཅོས་པར་འཇོག་པ་ལགས།

མ་བཅོས་པའི་གོ་བ་དེ་གང་ཡིན་སྙམ་ན། མཐོ་དམན་དང་བཟང་ངན་གྱི་རྟོགས་པ་གང་གིས་ཀྱང་མ་ཕྱེ་བའི་དུས་རེ་ཞིག་པ། ཅིག་འབྱུང་བ་དེ་ཁོ་ན་བཞིན་དུ་སྐྱོང་བ་ལ་སེམས་མ་བཅོས་པ་ཞེས་བྱ། ཕྱག་རྒྱ་ཆེན་པོ་ཞེས་གསུང་བས། དེ་ལྟར་ཤེས་པ་བྱས་ནས། འགྲོ་བ་དང་འཆག་པ་དང་ཉལ་བ་དང་འདུག་པ་གང་ཡིན་ཀྱང་དེ་ཁོ་ན་བཞིན་དུ་སྐྱོང་བ་ཞུ་འཚལ། །དེ་ལྟར་ཡང་གསོལ་བ་ལན་གསུམ་བཏབ་པས། བླ་མ་ལ་བྱིན་རླབས་ཡོད་ན། སློབ་མའི་རྒྱུད་ལ་འཇུག་པ་ཡིན་བགྱི་བ་གསུང༌། འདི་ལ་ཕྱག་རྒྱ་ཆེན་པོ་ལྔ་ལྡན་བགྱི་བ་ལགས་པས། གསུང་ཚིག་རྣམ་པ་ལྔ་བདོག དང་པོ་སེམས་བསྐྱེད་པ་དང་གཅིག ལུས་ཡི་དམ་གྱི་ལྷ་བསྒོམ་པ་དང་གཉིས། བླ་མ་སྙིང་གི་དབུས་སུ་བསྒོམ་པ་དང་གསུམ། དངོས་གཞི་ཕྱག་རྒྱ་ཆེན་པོའི་ངང་ལ་སེམས་མ་བཅོས་པར་འཇོག་པ་དང་བཞི། རྗེས་དགེ་བའི་རྩ་བ་བྱང་ཆུབ་ཏུ་བསྔོ་བ་བྱེད་པ་དང་ལྔ་པོ་དེ་ལ་ཕྱག་རྒྱ་ཆེན་པོ་ལྔ་ལྡན་བགྱི་བ་ལགས་པས་དུས་རྒྱུན་ཆད་མེད་པར་དེ་ཁོ་ན་བཞིན་དུ་སྐྱོང་བ་ཞུ་འཚལ། སྐབས་འདིར་གསལ་འདེབས་ལ་བསྒོམ། སྔ་མ་དེ་དང་བསྡེབས་ནས་སྟོན་པ་ཡིན་ཏེ། སྙིང་གི་དབུས་དྲང་པོ་དེར་བླ་མ་རིན་པོ་ཆེ་དྲན་ཙམ་མཛད། དེ་ནས་སེམས་མ་བཅོས་པར་བཞག མཐོ་དམན་དང་བཟང་ངན་གྱི་རྟོག་པ་གང་ཡང་མ་སྐྱེས་པའི་ཤེས་པ་ཅིག་འབྱུང༌། འབྱུང་བ་དེ་ངོ་ཤེས་པར་བྱས་ནས། འདི་ཁོ་ན་བཞིན་དུ་འགྲོ་བ་དང༌། འཆགས་པ་དང་ཉལ་བ་དང་འདུག་པ་ལ་སོགས་གང་གི་དུས་སུ་ཡང༌། མཐོ་དམན་དང་བཟང་ངན་གྱི་རྟོག་པ་གང་ཡང་མ་སྐྱེས་པ་འདི་ཁོ་ན་བཞིན་དུ་སྐྱོང་བ་ལགས། དེ་ལ་མཐོ་བ་དང་དམའ་བ་དང༌། བཟང་བ་དང་ངན་པ་ལ་སོགས་པ་གང་ཡང་ཡིད་ལ་མི་བྱེད་པ་སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལགས། དེ་ལ་གང་ཡང་ཡིད་ལ་མི་བྱེད་པ་དེ་ནི། ཆོས་ཐམས་ཅད་ཡིད་ལ་མི་བྱེད་པའོ། །ཞེས་བགྱི་བ་གསུང༌། ཡིད་ལ་མ་བྱས་པས་ནི་འདོད་པའི་ཁམས་དང༌། གཟུགས་ཀྱི་ཁམས་དང༌། གཟུགས་མེད་པའི་ཁམས་དང་གསུམ་འདྲེ་བར་མི་འགྱུར་བས།

འདི་ཁོ་ན་བཞིན་དུ་ཉམས་སུ་བླང་བ་ཞུ་འཚལ། དང་པོའོ། །སྙིང་གི་དབུས་དྲང་པོ་དེར་བླ་མ་རིན་པོ་ཆེ་དྲན་པར་མཛོད། དེ་ནས་སེམས་མ་བཅོས་པར་བཞག མཐོ་དམན་དང་བཟང་ངན་གྱི་རྣམ་རྟོག་སྐྱེས་པར་སོང་ན། དེ་ལ་སེམས་བཅོས་མ་བགྱི་བ་ལགས། མཐོ་དམན་དང་བཟང་ངན་གྱི་གོ་བ་གང་ཡང་མ་སྐྱེས་པའི་ཤེས་པ་ཅིག་འབྱུང༌། བྱུང་བ་དེ་ངོ་ཤེས་པར་བྱས་ནས། དེ་ཁོ་ན་བཞིན་དུ་འགྲོ་བ་དང༌། འཆགས་པ་དང༌། ཉལ་བ་དང་འདུག་པ་ལ་སོགས་པ་གང་གི་དུས་སུ་ཡང་མ་ཡེངས་པ་བྱེད་ནས་སྐྱོང་བ་ལགས་ཏེ། དེ་ཡང་མཐོ་དམན་དང་བཟང་ངན་གྱི་རྟོག་པ་མ་སྐྱེས་པའི་ཤེས་པ་འདི་ལ། སེམས་མ་བཅོས་པ་ཆོས་ཀྱི་སྐུ་བགྱི་བས་འདི་ཁོ་ན་བཞིན་དུ་སྐྱོང་བ་ལགས། འདི་སྐྱོང་བར་བྱེད་པ་ལ་སྒྲིམ་ལྷོད་གཉིས་ཀྱི་མཐའ་དང་བྲལ་བར་བྱས་ནས་སྐྱོང་བ་ལགས་ཏེ། བྲམ་ཟེས་སྐུད་པ་འཁལ་བ་བཞིན། སོ་མ་མ་བཅོས་ལྷུག་པར་བཞག་གསུང་བས། བྲམ་ཟེའི་སྐུད་པ་དེ་གྲིམ་ཐལ་ན་འཇུར་ནས་ཆད་ནས་འོང༌། ལྷོད་ཐལ་ན་བུད་ནས་འོང༌། དེས་ན་གྲིམ་ལྷོད་གཉིས་ཀྱི་མཐའ་དང་བྲལ་བར་བྱས་པའི་དུས་སུ་བཟོ་ཡག་པ་དང་འདྲ་བས། འདིར་ཡང་ཤེས་པ་གྲིམ་ཐལ་ན་དགེ་སྦྱོར་གནད་དུ་མི་འགྲོ་ནས་རྟོག་པ་མང་དུ་འཕྲོ་ནས་འོང༌། ལྷོད་ཐལ་ན་ཤེས་པ་གཡས་གཡོན་དུ་འཕྱོ་ནས་འོང༌། དེས་ན་གྲིམ་ལྷོད་གཉིས་ཀྱི་མཐའ་དང་བྲལ་བ་བྱས་ནས་མ་བཅོས་པའི་ཤེས་པ་འདི་ཁོ་ན་བཞིན་སྐྱོང་བས་གནད་དུ་འགྲོ་བ་ལ་ཚེགས་མེད་པ་དེ་ལྟར་སྐྱོང་བ་ཞུ། །གཉིས་པའོ། །འདི་ཁོ་ན་བཞིན་སྐྱོང་བ་ཞུ་འཚལ། །དེ་ཡང་འགྲོ་བ་དང༌། འཆག་པ་དང༌། ཉལ་བ་དང༌། འདུག་པ་གང་གི་དུས་སུ་ཡང་མ་བཅོས་པ་འདི་ཁོ་ན་བཞིན་དུ་ཡེངས་པ་མེད་པར་སྐྱོང་བ་ལགས་ཏེ། དེ་ཡང༌། དྲན་པ་ཡེངས་མེད་མ་ཤེས་ན། །མི་སྒོམ་པ་ལ་བྱ་ཐབས་མེད། །བགྱི་བ་གསུང༌། བསྒོམ་པ་མ་ཡིན་གོམས་པ་ཡིན། །གོམས་པ་ལྟ་བ་མཆོག་ཏུ་བྱེད། །བགྱི་བ་གསུངས་པ་དང༌། གཞན་ཡང་སྒོམ་རྒྱུ་མེད་དེ། གོམས་རྒྱུ་ཡོད་གསུངས་པས།

དེས་ན་སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ཞུ། གསུམ་པའོ། །འདི་ཁོ་ན་བཞིན་དུ་འགྲོ་བ་དང༌། འཆག་པ་དང༌། ཉལ་བ་དང༌། འདུག་པ་ལ་སོགས་གང་གི་དུས་སུ་ཡང་སྐྱོང་བ་ལགས། དེ་ལྟ་བུ་སྐྱོང་བ་ལ་བརྩོན་འགྲུས་ཆེན་པོས་དྲན་པ་རྒྱུན་ཆད་མེད་པར་སྐྱོང་དགོས་ཏེ། བརྩོན་འགྲུས་ཆེན་པོའི་གོ་ཆ་ནི། །དྲན་པ་རྒྱུན་ཆད་མེད་པ་ཡིན། །བགྱི་བ་གསུང༌། དེས་ན་དགེ་སྦྱོར་འདི་དྲན་པ་རྒྱུན་ཆད་མེད་པ་སྐྱོང་བ་དང༌། ཉམས་སུ་ལེན་པ་ཞུ་འཚལ། བཞི་པའོ། །འདི་ཁོ་ན་བཞིན་དུ་འགྲོ་བ་དང༌། འཆག་པ་དང༌། ཉལ་བ་དང༌། འདུག་པ་གང་གི་དུས་སུ་ཡང་སྐྱོང་བར་བྱེད་པ་ལགས་ཏེ། མཐོ་དམན་བསམ་མནོ་མ་བྱས་ན། །དུས་གསུམ་རྒྱལ་བའི་ཡོན་ཏན་འཆར། །བགྱི་བ་གསུངས་པས། འདི་ཁོ་ན་བཞིན་དུ་མཐོ་དམན་ལ་སོགས་པས་བསམ་མནོ་གང་ཡང་ཡིད་ལ་མི་བྱེད་པ་ཉམས་སུ་བླངས་པས། དུས་གསུམ་རྒྱལ་བའི་ཡོན་ཏན་མ་ལུས་པ་རྒྱུད་ལ་སྐྱེ་བ་ལ་ཚེགས་མེད་པས། དེ་ཁོ་ན་བཞིན་དུ་ཉམས་སུ་ལེན་པར་ཞུ་འཚལ། ལྔ་པའོ། །འདི་ཁོ་ན་བཞིན་དུ་འགྲོ་བ་དང༌། འཆག་པ་དང༌། ཉལ་བ་དང༌། འདུག་པ་ལ་སོགས་པ་གང་གི་དུས་སུ་ཡང་སྐྱོང་བ་ཡིན་ཏེ། དེ་ཡང་སེམས་མ་བཅོས་ན་བདེ། ཆུ་མ་རྙོག་ན་དྭངས། བགྱི་བ་གསུངས་ཏེ། དེས་ན་སེམས་མ་བཅོས་པ་འདི་ཁོ་ན་སྐྱོང་བ་ལགས། དེ་ཡང་བཅོས་མའི་སེམས་ཀྱིས་འཕགས་པའི་ལམ་བགྱི་བ་དེ་ཐོབ་པར་མི་འགྱུར་བས་མ་བཅོས་པ་འདི་ཁོ་ན་བཞིན་དུ་ཞུ་འཚལ། དྲུག་པའོ། །སྙིང་གི་དབུས་དྲང་པོ་དེར་བླ་མ་རིན་པོ་ཆེ་དྲན་པར་མཛད། དེ་ནས་སེམས་མ་བཅོས་པར་བཞག མཐོ་དམན་དང་བཟང་ངན་གྱི་རྟོག་པ་སྐྱེས་པར་སོང་ན། དེ་ལ་མ་བཅོས་མ་བགྱི་བ་གསུང༌། མཐོ་དམན་དང་བཟང་ངན་ལ་སོགས་གང་ཡང་མ་སྐྱེས་པའི་ཤེས་པ་ཅིག་འབྱུང༌། འབྱུང་བ་དེ་ངོ་ཤེས་པར་བྱས་ནས་སྐྱོང་བ་ལགས་ཏེ། འདི་ལ་ཐབས་ཀྱི་དགེ་བའི་རྩ་བས། ཤེས་རབ་ཀྱི་བོགས་འདོན་པ་དང༌། ཤེས་རབ་ཀྱི་དགེ་བའི་རྩ་བས་ཐབས་ཀྱི་བོགས་འདོན་པ་དང་གཉིས་ཡིན་པར་གསུངས་པས།

དེ་ཡང་སྔོན་ཆོས་ཀྱི་རྗེ་ཕག་མོ་གྲུ་ན་བཞུགས་པའི་དུས་སུ། དཔལ་ཆེན་ཆོས་ཡེ་ཤེས་ཉེ་གནས་མཛད་པར་གདའ། ཁོང་ཤིང་འཐུ་བ་དང་ཕྱེ་འཐག་པ་དང་ཆུ་ལེན་པ་ལ་སོགས་པ་ལས་ཁུར་ཤིན་ཏུ་ཆེ་བ་བྱུང་བས། ཤེས་པ་དུབ་པ་དང༌། ངའི་ལྟོ་སྐལ་ཕྱེད་ཀྱིས་ཅིག་བསྔོ་བར་ཞུ་ཞུས་པ་ལགས་པར་གདའ། དེའི་དུས་སུ་ཆོས་རྗེའི་དགོངས་པ་ལ། འདི་ལ་དགེ་སྦྱོར་ཅིག་འདེབས་རན་པར་འདུག་དགོངས་ནས། བོགས་འདོན་འདི་གནང་བར་གདའ། ད་ཕྱིན་ཆད་ན་ཁྱེད་རང་རྣམས་ཀྱང་བྱ་བ་དང་བྱེད་པ་ཅི་བྱེད་པ་ཐམས་ཅད་ཀྱང༌། དགེ་སྦྱོར་འདིའི་བོགས་འདོན་དུ་བསྒོམས་ནས། དགེ་སྦྱོར་ནི་སེམས་མ་བཅོས་པ་འདི་ཁོ་ན་བཞིན་དུ་ཞུ་འཚལ། བཅོམ་ལྡན་འདས་ཀྱིས་ཞལ་ནས་ཀྱང༌། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། །གཉའ་ཤིང་གང་ཙམ་ལྟ་ཞིང་འགྲོ་ལ་སེམས་འཁྲུལ་མེད། །ཅེས་གསུངས་པས། གཉའ་ཤིང་གང་ཙམ་དེ་འདོམ་གང་ཚུན་ཆོད་ཀྱི་ས་གཞི་དེ་མིག་གིས་ནོན་པར་བྱས་ནས། ཉམས་སུ་བླངས་པས་གནད་དུ་འགྲོ་བ་ལ་ཚེགས་མེད་གསུང༌། སེམས་འཁྲུལ་མེད་ཅེས་པ་ནི། མཐོ་དམན་དང་བཟང་ངན་གྱི་མ་སླད་པའི་དུས་ཀྱི་ཤེས་པ་དེ་ལ་གསུངས་པ་ལགས་པས། སྤྱོད་ལམ་རྣམ་བཞི་གང་གི་དུས་སུ་ཡང་དེ་ཁོ་ན་བཞིན་དུ་སྐྱོང་བ་ཞུ་འཚལ། རྗེས་དགེ་བའི་རྩ་བ་བསྔོ་བ་རེ་མཛོད། འདི་བོགས་འདོན་གྱི་ཐོན་ཆོས་ལགས། སྤྱིལ་པོར་ཅི་ལྟར་བསྒོམ་པ་བཞིན་དུ་འདི་ཡང་སྐྱོང་བ་ཞུ་འཚལ། སྙིང་གི་དབུས་དྲང་པོ་དེར་བླ་མ་རིན་པོ་ཆེ་དྲན་ཙམ་བྱ། དེ་ནས་སེམས་མ་བཅོས་པར་བཞག སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལ། རྟོག་པ་སྔ་མའི་རྗེས་མི་གཅོད། མ་འོངས་པའི་མདུན་མི་བསུ། ད་ལྟ་བ་རང་ཡང་ཡིད་ལ་མི་བྱེད་ནས། སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལགས། འདི་ལ་ཕྱག་རྒྱ་ཆེན་པོ་ཞེས་ཀྱང་གསུང༌། ཆོས་ཀྱི་སྐུ་ཞེས་ཀྱང་གསུང༌། ཐ་མལ་"E པའི་ཤེས་པ་ཞེས་ཀྱང་གསུང༌། དེ་ལ་རྗེ་སྒམ་པོ་པའི་ཞལ་ནས། ཨ་བོ་ང་ཐ་མལ་པའི་ཤེས་པ་སྐྱོང་གསུང་བས།

ཐ་མལ་པའི་དུས་སུ་ཡང་འདི་ལྟར་གནས་ཏེ་ངོ་མ་ཤེས། རྗེ་བྲམ་ཟེ་ཆེན་པོའི་ཞལ་ནས། གདོད་ནས་སྐྱེ་མེད་རང་བཞིན་ཡིན་པ་ལ། །དེ་རིང་དཔལ་ལྡན་བླ་མས་བསྟན་ཏེ་རྟོགས། །མདུན་དང་རྒྱབ་དང་ཕྱོགས་བཅུ་རུ། །གང་དུ་ལྟས་དང་དེ་དེ་ཉིད། །དེ་རིང་ཉིད་དུ་མགོན་པོ་ང་ཉིད་འཁྲུལ་པ་ཆད། །ད་ནི་སུ་ལ་ཡང་དྲི་བར་མི་བྱའོ། །ཞེས་གསུངས། །གདོད་ནས་སྐྱེ་བ་མེད་པ་འདི་ལྟར་དུ་གནས་པ་ལ་བླ་མས་ངོ་སྤྲད། རང་ཉིད་ཀྱིས་མངོན་དུ་གྱུར་ནས། སེམས་སྐྱེ་བ་མེད་པའམ། ཕྱག་རྒྱ་ཆེན་པོར་ཤེས་པས་མདུན་དང་རྒྱབ་དང་ཕྱོགས་བཅུ་གང་དུ་བལྟས་ཀྱང་ཕྱག་རྒྱ་ཆེན་པོ་འབའ་ཞིག་ཏུ་འོང་བ་ཡིན་པས། དེས་ན་ཡུལ་ཤེས་པ་ལ་མི་འཛིན་པ་ལགས། མདུན་གྱི་གཏོར་སྡེར་འདི་ལ་གཟིགས་པར་ཞུ། རང་ཉིད་ཀྱི་ཤེས་པ་གཏོར་སྡེར་ལས་ཕྱིར་མི་འཛིན། གཏོར་སྡེར་ཤེས་པ་ལ་ཕར་མི་འཛིན། གཏོར་སྡེར་གྱི་རྗེས་སུ་ཤེས་པ་མི་འབྲང༌། གཏོར་སྡེར་བཀག་པས་མི་ཁེགས། སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལགས། ས་གཞི་དང་ཀ་བ་ལ་སོགས་པ་ཕྱི་རོལ་གྱི་ཡུལ་གང་བྱུང་ཡང༌། ཡུལ་དེ་དག་གི་ཤེས་པ་ཕྱིར་མི་འཛིན། ཡུལ་ཤེས་པ་ལ་ཕར་མི་འཛིན། ཡུལ་དེ་དག་གི་རྗེས་སུ་ཤེས་པ་མི་འབྲང༌། ཡུལ་བཀག་པས་མི་ཁེགས། སྣང་བ་ཐབ་པ་མ་ལགས། སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལགས་ཏེ། རྗེ་ཕག་མོ་གྲུ་པའི་ཞལ་ནས་ཀྱང༌། ཤེས་པ་ཡུལ་ལ་མི་སྤྲོ་སྟེ། ཡུལ་སྒྲོ་བཏགས་པ་ཡིན་པའི་ཕྱིར། ཡུལ་ལ་ཕར་བཟང་ངན་དུ་ཕྱེ། ལེགས་ཉེས་སུ་ཕྱེ། བཟང་ངན་དང་མཐོ་དམན་དུ་བཏགས་མ་གཏོགས་པ་དོན་དམ་པར་ན་ཡུལ་རང་ཡང་གྲུབ་པ་མེད་གསུང་བ་དང༌། དེས་ན་སློབ་དཔོན་ཏོག་ཙེ་པའི་ཞལ་ནས་ཀྱང༌། ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་བ་རྒྱུན་མི་འཆད། །བྱས་པ་ཐམས་ཅད་དོན་མེད་སྡུག་བསྔལ་རྒྱུ། །སྒོམ་དུ་མེད་དེ་གཉུག་མའི་ངང་དུ་ཞོག ཞེས་བགྱི་བ་གསུངས་པས། ཐ་མལ་པའི་དུས་སུ་ཡང༌། འདི་ཁོ་ན་བཞིན་དུ་གནས་པ་ལགས།

ད་ལྟར་གྱི་དུས་ཀྱི་ཤེས་པ་བཟང་ངན་དང༌། མཐོ་དམན་གྱི་རྟོག་པ་མ་ཕྱེ་བ་འདི་ཁོ་ན་བཞིན་དུ་གནས་པ་འདི་ལ། ཐ་མལ་པའི་ཤེས་པ་བགྱི་བ་གསུང་བ་ལགས་ཏེ། དེ་བླ་མ་དམ་པས་ངོ་སྤྲད། རང་ཉིད་ཀྱིས་མངོན་དུ་གྱུར་པ་འདི་ལ་ཕྱག་རྒྱ་ཆེན་པོ་ཆོས་ཀྱི་སྐུ། ཞེས་བགྱི་བ་ལགས་ཏེ། བཅོམ་ལྡན་འདས་མགོན་པོ་བྱམས་པའི་ཞལ་ནས་ཀྱང༌། འདི་ལ་བསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ནས་རྣམ་པར་གྲོལ། །གསུངས་པས། ཕར་ལ་སྣོན་རྒྱུ་མེད། ཚུར་ཕྱིར་ལ་འབྲི་རྒྱུ་མེད། གཉུག་མའི་ཤེས་པ་གསལ་ལེ་བ་སིང་ངེ་བ་ཞིག་འབྱུང་བ་འདི་ཁོ་ན་བཞིན་དུ་སྐྱོང་བ་ལགས། འདིའི་དམིགས་པ་དང་པོ་མེད་དེ། བདག་པོ་དྲན་པ་ཡིན་པར་འདོད། གསུང་བས། དམིགས་པ་དངོས་པོ་གྲུབ་པ་མེད་ཀྱང༌། བདག་པོའི་དྲན་པ་བགྱི་བ་ཕྱི་ཡུལ་ལ་མི་སྤྲོ་བར་བྱེད་པ་བདག་པོ་དྲན་པ་བརྟེན། ཡུལ་མི་འཛིན་པར་བྱེད་བདག་པོ་དྲན་པ་ལ་བརྟེན་ནས། འདི་ཁོ་ན་སྐྱོང་བ་ལགས་ཏེ། འདི་དག་རང་བཞིན་མི་དམིགས་པར། །ཡོངས་སུ་སྦྱོང་བ་ཤེས་པར་བྱ། །གསུངས་པས། མ་བཅོས་པའི་དུས་ཀྱི་ཤེས་པ་འདི་སྐྱོང་བ་ལགས་ཏེ། ད་ལྟར་ངོ་འཕྲོད་པར་བྱས་ནས། ཡང་ཡང་བཏུད་པས་མི་ཕན། དེས་ན་ཟིན་པར་མཛད་ནས་གོམས་པ་དང་སྐྱོང་བ་ཞུ་འཚལ། དེས་ཕྱག་རྒྱ་ཆེན་པོ་ཁྲིད་ཚར་བ་ལགས། ཕྱག་རྒྱ་ཆེན་པོའི་ཁྲིད་འདི་སྔོན་ལ་མ་བྱས་པར་སོང་ན། ད་ཕྱིན་ཆད་ཐབས་ལམ་ཟབ་མོ་ཉམས་སུ་ལེན་པ་ལ། ཉམས་མཐུག་པོ་སྐྱེས་ན། ཕྱག་རྒྱ་ཆེན་པོ་མངོན་པར་རྟོག་པ་ལ་སྒྲིབ་པའི་དོགས་ཡོད་པ་ཡིན་གསུང༌། གཞན་ཡང་ཉོན་མོངས་པའི་རྟོག་པ་ཚན་པོ་ཆེ་སྐྱེས་ནས། ཚངས་པར་སྤྱོད་པའི་བར་དུ་གཅོད་པའི་དོགས་ཀྱང་ཡོད་པ་ཡིན་གསུང༌། དེས་ན་ཐབས་ལམ་ཟབ་མོ་ཉམས་སུ་ལེན་པ་ལ་སྣོད་དང་སྐལ་པར་ལྡན་པར་བྱེད་པ་གལ་ཆེ། དེ་ལྟར་ཡང༌། སེང་གེ་དཀར་མོའི་འོ་མ་དེ། །གསེར་སྣོད་དངུལ་སྣོད་མ་ལགས་པའི། །སྣོད་ངན་ཕལ་དུ་བླུགས་གྱུར་ན། །སྣོད་ཀྱང་ཆག་ལ་འོ་མ་ཡང་བོ། །དེ་བཞིན་གསང་སྔགས་ཐབས་ལམ་འདི། །སློབ་མ་སྣོད་ལྡན་མ་ལགས་པའི། །སྣོད་ངན་རྣམས་བྱིན་གྱུར་ན། །དམ་ཚིག་ཉམས་ནས་དམྱལ་བར་འགྲོ། །ཅེས་གསུངས་པས།

སྣོད་དང་ལྡན་པ་བྱེད་པ་གལ་ཆེ། དེས་ན་ཕྱག་རྒྱ་ཆེན་པོའི་མངོན་པར་རྟོགས་པ་གོང་དུ་ངོ་སྤྲད་པ་དེ་གསེར་གྱི་སྣོད་ལྟ་བུ་ལགས། དེའི་སྟེང་དུ་དངུལ་གྱི་སྣོད་ལྟ་བུ་ནི། བདག་དང་བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པས་གཙོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ལ་སྙིང་རྗེ་ཞག་ལྔའི་བར་དུ་ནན་ཆགས་ཤིན་ཏུ་ཆེ་བར་མཛད་ནས་བསྒོམས་པར་ཞུ་འཚལ། ཡང་གནོད་བྱེད་ཀྱིས་གཙོ་བྱས་སེམས་ཅན་ཐམས་ཅད་ལ་བྱམས་པ་ཞག་ལྔ། བྱང་ཆུབ་ཀྱི་སེམས་ཞག་ལྔ་དང་བཅོ་ལྔའི་བར་དུ་བསྒོམ་པ་ནི། ཁྲིད་ཐེབས་རེ་རེ་དོད་པོ་ཡང་ཡིན། ཐབས་ལམ་གྱི་སྔོན་འགྲོ་ཡང་ཡིན་པས། ནན་ཆགས་ཤིན་ཏུ་ཆེ་བར་མཛད་ནས་བསྒོམ་པར་ཞུ་འཚལ། ཡང་འདི་ལ་མཉམ་གཞག་གསུང་བ་ལགས་པས། ལུས་རྡོ་རྗེའི་དཀྱིལ་ཀྲུང་བཅའ་ལག་པ་གཉིས་མཉམ་བཞག་གི་ཕྱག་རྒྱ་གོང་དུ་བསྟན་པ་བཞིན་བྱ། ཁོང་པའི་ནང་ཐམས་ཅད་གཙང་ལ་དྭངས་པ་ཕྲུ་མ་ཕུས་བཏབ་པ་བཞིན་དུ་བསམ། སེམས་དམིགས་པ་དང་དམིགས་པ་མེད་པ་གང་ཡང་མི་བསྒོམས་པ་ཡིན་ཏེ། འདིའི་དུས་སུ་ཅི་ཡང་མི་བསྒོམ་ཏེ། ཆོས་རྗེའི་ཞལ་ནས་ཀྱང་དམིགས་པ་རྩ་རླུང་ཐིག་ལེ་འམ། །བླ་མ་ཡི་དམ་ཕྱག་རྒྱ་ཆེ། །ཅི་ཡང་བསྒོམ་པར་མི་བྱ་སྟེ། །ཁྱོད་ཀྱིས་བསྒོམས་ན་དམ་ཉམས་ཞེས། །ངུར་སྨྲིག་མཁན་པོ་ལ་སོགས་པའི། །ཁྲིད་གསར་རྣམས་ལ་གདམས་པ་ཡིན། །གསུངས་པས། འདིའི་དུས་སུ་ཅི་ཡང་མི་བསྒོམ་པ་བཀའ་རྒྱ་ཡིན་གསུང༌། དེས་ལུས་ཀྱི་འཁྲུལ་འཁོར་བཅའ་ལེགས་པར་བྱས་ནས་ཅི་གནས་ཀྱི་བར་དུ་སྡོད། འདི་ལ་ལྡང་བའི་དུས་སུ་བསྔོ་བ་རེ་བྱ། ལྷ་ཐོ་ཐོ་རི་གཉན་བཙན་གྱི་སྐུ་མཁར་གྱི་སྟེང་ན་ཤེལ་གྱི་མཆོད་རྟེན་ཁྲུ་གང་པ་གཅིག པང་སྐོང་ཕྱག་རྒྱ་གཅིག་དང༌། མུ་དྲའི་ཕྱག་རྒྱ་སླ་ང་ཙམ་གཅིག་དང་གསུམ་བྱོན་པར་གདའ། དེ་ཡང་མུ་དྲའི་ཕྱག་རྒྱ་སླ་ང་ཙམ་དེ་ངེད་རང་གི་མཉམ་གཞག་གི་ཕྱག་རྒྱ་འདི་མཚོན་པའི་བརྡར་བྱོན་པ་ཡིན་པས།

འདི་ལ་གོམས་པ་དང་གནད་དུ་སོང་བའི་དུས་སུ་རྩ་རླུང་ཡོན་ཏན་བསམ་གྱིས་མི་ཁྱབ་པ་སྐྱེ་བ་ཡིན་པས་འཁྲུལ་འཁོར་དེ་ཁོ་ན་བཞིན་དུ་བཅའ་ལེགས་པར་བྱས་ནས་ཞག་བཅོ་ལྔའི་བར་དུ་སྐྱོང་བར་ཞུ་འཚལ། འདི་ཙོག་པུའི་འཁྲུལ་འཁོར་གསུང་བ་ལགས་པས་སློབ་དཔོན་བྲམ་ཟེ་ཆེན་པོ་དང༌། རྗེ་ནཱ་རོ་པ་དང༌། རྗེ་བིརྺ་པ་གསུམ་པོ་དེ་དཀྱིལ་ཀྲུང་འབའ་ཞིག་ལ་ཐུགས་མཉེས་པ་ཡིན་གསུང༌། རྗེ་བཙུན་ཆེན་པོ་མི་ལས་ཀྱང༌། དཀྱིལ་ཀྲུང་ལ་བརྟེན་ནས། གཏུམ་མོ་ལོ་དྲུག་གི་བར་བསྒོམས་ཀྱང་དྲོད་མཐེ་བོང་ཙམ་ལས་ཆེར་མ་སོང་བ་ལགས་པར་གདའ། ཕྱིས་ཡང་ཡུལ་དུ་བྱོན་པ་ལ་ཉེ་དུ་གཉེན་འབྲེལ་གང་ཡང་མི་གདའ་སྐད། དེར་ཡུལ་ལ་ཞེན་པ་བཅད་པའི་ཕྱིར། ཁང་ཐོག་ཏུ་ཞག་གསུམ་བསྒོམས་པས་ཀྱང་དྲོད་ཆེར་མ་སོང་བ་ཡིན་པར་གདའ། དེ་ནས་གྲོང་ལྟག་ན་དགོན་པ་ཞིག་ཡོད་པར་ཟླ་བ་དྲུག་གི་བར་དུ་བསྒོམས་ཀྱང་དྲོད་ཆེར་མ་སོང་བར་གདའ། དེ་ནས་ཀྱང་བརྩོན་འགྲུས་ཤིན་ཏུ་ཆེ་བར་བྱས་ནས་བསྒོམས་པས་ནུབ་ཅིག་གི་རྨི་ལམ་ན་བུད་མེད་སྨ་ར་དམར་ཁྱུག་གེ་བ་གཉིས་བྱུང་ནས། ལུས་ལ་སྐུ་མཉེ་ཅིག་བྱས་ནས་ད་ཁྱོད་འཁྲུལ་འཁོར་འདི་ལྟར་གྱིས་ལ་བསྒོམ་དང་དྲོད་དང་ཡོན་ཏན་སྐྱེ་བ་ལ་ཚེགས་མེད་གསུང་ནས། ལུང་བསྟན་བྱུང་བ་ཡིན་པར་གདའ། དེའི་འཁྲུལ་འཁོར་དེ་གང་ཡིན་སྙམ་པར་སོང་ན། དཀྱིལ་ཀྲུང་བཅས་པ་དེ་མ་ཞིག་པར་ཡར་སློང་བར་ཞུ་འཚལ། རྗེ་བཙུན་ཆེན་པོ་ཉིད་ཀྱིས་ཀྱང༌། འཁྲུལ་འཁོར་འདི་ལྟར་བྱས་ནས། དྲོད་ཡོན་ཏན་རྒྱུད་ལ་འཁྲུངས་པ་ཡིན་གསུངས། འདི་ལ་སྒོམ་ཐག་འཚལ་བས། རིང་བའི་ཚད་སྒོམ་ཐག་ཁུག་པ་མགོ་ལ་དཀྲིས་པས་ཁུག་པ་ཚོགས་མར་འཕྲོད་པ་ཙམ་དེ་རན་ནས་མཆིས། འབྲིང་པོ་ཁུག་པ་རང་གི་ཁྲུ་ལ་བསྐོན་པས་ཁུག་པའི་ནང་དུ་གྲུ་མོ་སྐོན་པ་རན་ནས་མཆིས། ཐུང་བ་བཅག་ཁྲུ་གང་ལ་བསྐོན་པས་རན་ནས་མཆི། གང་རན་པའི་སྒོམ་ཐག་དེ་མགོ་ནས་ལུས་ལ་ཕྱིར་བསྐོན་ནས་ལག་པ་གཉིས་པོ་ནང་ན་ཡར་སྟོན་སྐེ་རག་འཆིང་སར་སླེབ་པ་དང་པུས་མོ་གཉིས་ལ་བསྐོན།

ལྷམ་སྒྲོག་འཆིང་ངོས་དང་སྐེ་རག་བཅིང་ས་གཉིས་པོ་སྒོམ་ཐག་གིས་ལེགས་པར་བསྡམ། སྒོམ་ཐག་རིང་ན་ལུས་གནད་མི་སྡོམ་པའི་གནད་ཡོད། ཐུང་ན་རྐང་ལག་སྦྲིད་ནས་འོང་བས་རིང་ཐུང་ཚད་དང་ལྡན་པ་གལ་ཆེ། དེས་ན་བརླའི་ཁུག་སོ་སྒོམ་ཐག་གི་འོག་ན་བཅུག་ནས་གཡོན་པའི་མཐེ་བོང་གཡས་པའི་མཐེ་བོང་གོང་ལ་སྟོན། མཐེབ་ཆེན་གཉིས་པོ་ངོ་ལྷན་གྱིས་སྤྲད་ནས་གཡས་པའི་སོར་མོ་ཤད་རྐྱང་གཡོན་པའི་སོར་མོ་སྐུམ་པ་བྱ། མཉམ་བཞག་དེ་ལྟར་བྱས་པའི་སོར་མོའི་ཁུག་མཚམས་དེས་ལྟེ་བའི་འོག་སོར་བཞི་འཇལ་བའི་མདོར་བཅར་ནས། རྩ་དབུ་མའི་ལྟག་ཁུང་ཚུར་མནན་པས། རྩ་དེ་ཁ་གདངས་ཀྱིས་འོང་བ་ཡིན། དེར་རླུང་སེམས་ཞུགས་པ་དང༌། ཐིག་ལེ་ཁྲིད་ནས། དྲོད་ཡོན་ཏན་སྐྱེ་བ་ལ་ཚེགས་མེད་པ་ཡིན། དེ་ཡང་རྗེ་ཕག་མོ་གྲུ་པའི་ཞལ་ནས། རྐང་པ་རེ་མིག་བཞིན་དུ་བསྣོལ། །དཔུང་པ་རྒོད་གཤོག་བཞིན་དུ་རྐྱང༌། །རྒལ་ཚིག་དོང་རྩེ་བཞིན་དུ་བརྩེགས། །མགྲིན་པ་རྒྱ་མདུད་བཞིན་དུ་བསྡམ། །ལུས་སེམས་ལི་ཁྲི་བཞིན་དུ་བསྒྲིམ། །མིག་གཉིས་སྣ་རྩེར་གཏད་པར་བྱ། །ལྟེ་འོག་སོར་བཞི་འཇལ་བ་རུ། །མཉམ་གཞག་ཕྱག་རྒྱ་བཅིང་བར་བྱ། །དགོས་པ་ལུས་གནད་ཚུད་པ་ཡིན། །ཞེས་གསུངས་པའི་དོན་ལགས་པས། དེས་བདེ་བ་ཆེན་པོའི་ཏིང་ངེ་འཛིན་ལ་གནས་པ་ཡིན། དེའི་ཡོན་ཏན་གྱིས་ཕྱིའི་ཡུལ་ལ་འདོད་ཆགས་ཀྱི་ཞེན་པ་ལྡོག་སྟེ། ཕྱིའི་སྙོམས་པར་འཇུག་པའི་ཐ་མལ་པའི་བདེ་བ་བཅུ་དྲུག་གི་ཆར་ཡང་མི་ཕོད་པའི་ཤུགས་ཆེན་པོ་སྐྱེ་སྟེ། དེ་ནི་ནང་གི་སྙོམས་འཇུག་བྱ་བ་ཡིན་གསུང༌། དེ་ལ་བརྟེན་ནས་ཡོན་ཏན་ཐམས་ཅད་སྐྱེ་བ་ཡིན་གསུང༌། ལུས་ཀྱི་འཁྲུལ་འཁོར་དེ་ལྟར་དུ་བྱ། སེམས་ཀྱི་དམིགས་པ་ནི་སྤྲོས་པ་མེད་པར་བཞག དེས་རླུང་སེམས་རང་ཤུགས་ཀྱིས་གནད་དུ་འགྲོ་བ་ཡིན་གསུངས། ཙོག་པུ་འདི་ལ་ཡོན་ཏན་དཔག་ཏུ་མེད་པ་ཅིག་གསུངས་ཀྱང་མདོར་བསྡུས་ན་དགུར་འདུས་པ་ཡིན། དེ་ལྟར་ཡང༌། ཙོག་པུའི་ཡོན་ཏན་དགུ་དང་ལྡན། །ཉལ་ན་གཉིད་ཀྱི་དབང་དུ་འགྲོ། །གསུངས།

བརྩོན་འགྲུས་ཤིན་ཏུ་ཆེ་བ་བྱས་པའི་དུས་སུ། དྲོད་དང་ཡོན་ཏན་སྐྱེ་བ་ལ་ཚེགས་མེད། དེ་ཡང་ཡོན་ཏན་དགུ་པོ་ནི། ལུས་ལ་གསུམ། ངག་ལ་གསུམ། ཡིད་ལ་གསུམ་དང་དགུ། ལུས་ཙོག་པུ་བྱས་པའི་ཕན་ཡོན་གྱིས་སྲིན་བུ་རྣམས་རང་མལ་དུ་གནས་པས། འོག་སྒོ་ནས་མི་ཟ་བའི་ཕན་ཡོན་ཡོད། ལུས་ཙོག་པུ་བྱས་པའི་ཕན་ཡོན་གྱིས་དྲོད་དང་ཡོན་ཏན་སྐྱེ་བའི་ཕན་ཡོན་ཡོད། ལུས་ཙོག་པུ་བྱས་པའི་ཕན་ཡོན་གྱིས་རང་གི་ལུས་འདི་ལ་སེམས་ཀྱི་རྟེན་ཨོཾ་ཨཱ་ཧཱུྃ་གསུམ་གནས་པ་དེ་གཅིག་ཐོག་ཏུ་གཅིག་ཕེབས་པས་བགེགས་ཐམས་ཅད་འོག་སྒོ་ནས་འཇུག་པ་ལ་འོག་སྒོ་ནས་བགེགས་མི་འཇུག་པའི་ཕན་ཡོན་ཡོད། ངག་ལ་གསུམ། ངག་མི་འཛེར་བ་དང༌། ངག་སྙན་པ་དང༌། ངག་ལ་ཀུན་གྱིས་ཉན་པ་ཙོག་པུའི་ཕན་ཡོན་ལས་འབྱུང༌། སེམས་ལ་གསུམ་ནི། སེམས་མི་འཐིབ་པ་དང༌། མི་འཐིབ་པའི་བྱེད་པས་སེམས་ཤིན་ཏུ་གསལ་བར་འབྱུང༌། སེམས་དབུ་མར་ཚུད་པས་བདེ་བའི་ཤུགས་བསམ་གྱིས་མི་ཁྱབ་པ་སྐྱེ་བ་དེ་ཙོག་པུ་བྱས་པའི་ཕན་ཡོན་ཡིན། དེ་ནས་འཁྲུལ་འཁོར་འདི་ཁོ་ན་ལ་ཞག་བཅོ་ལྔའི་བར་དུ་མཉམ་པར་བཞག འདི་ལ་ལྡང་བའི་དུས་སུ་བསྔོ་བ་རེ་བྱ། དེ་ཡང་བླ་མ་རིན་པོ་ཆེའི་ཞལ་སྔ་ནས། གཏུམ་མོ་འདི་ལ་བརྩོན་འགྲུས་ཡོད་པར་སོང་ན་དྲོད་དང་ཡོན་ཏན་སྐྱེ་བ་ལ་ཚེགས་མེད། བརྩོན་འགྲུས་མེད་པར་སོང་ན་དྲོད་དང་ཡོན་ཏན་སྐྱེ་བའི་ཐབས་མེད། དེས་ན་བརྩོན་འགྲུས་ཤིན་ཏུ་ཆེ་བར་བྱ་གསུང༌། དེ་ཡང་སེམས་བསྐྱེད། ལུས་ཡི་དམ་ལྷར་བསྒོམ། ཁོང་པའི་ནང་ཐམས་ཅད་གཙང་ལ་དྭངས་པར་བསྒོམ་ལ། ལྟེ་བའི་འོག་སོར་བཞི་གཞལ་བའི་མདོ་དྲང་པོ་དེར། མེ་ལུག་ཤ་བཟན་གྱི་རིལ་མ་ཙམ་ཞིག་དམར་ལ་ཚ་བ་ཟླུམ་ཧྲིལ་ལེ་བ་ཞིག་ལ་ཤེས་པ་མ་ཡེངས་པར་གཏོད་པར་ཞུ། དེ་ལྟར་རྟེན་པས་རྣམ་པར་རྟོག་པའི་རླུང་ཞི་ནས། མི་རྟོག་པའི་ཏིང་ངེ་འཛིན་སྐྱེ་བ་ལགས་པས། ཤེས་པ་མ་ཡེངས་པར་བསྒོམ་པར་ཞུ་འཚལ། དེ་ནས་དམིགས་པ་གཉིས་པ་ནི། མེ་དེ་ཆེར་བཏང་ནས་མཐེ་བོང་ཙམ་ཞིག་ལ་མ་ཡེངས་པར་གཏད་ནས་རླུང་ཞག་བཅོ་ལྔའི་བར་དུ་ནན་ཆགས་ཤིན་ཏུ་ཆེ་བར་མཛད་ནས་སྐྱོང་བར་ཞུ་འཚལ།

དེ་ནས་དམིགས་པ་གསུམ་པ་ནི། སྔར་གྱི་མེ་མཐེ་བོང་ཙམ་དེ་ཡར་ཆེར་སོང་ནས་མེ་བྱ་མོའི་སྒོ་ང་ཙམ་དམར་ལ་ཚ་བ་རེག་བྱ་འཇམ་པ་ཟླུམ་ཧྲིལ་ལེ་ཞིག་བསམ་ནས་དེ་ལ་ཤེས་པ་མ་ཡེངས་པར་གཏོད་པར་ཞུ། སྤྲུག་པའི་འཁྲུལ་འཁོར་ནི། གོང་གི་དམིགས་པ་གསུམ་པའི་སྐབས་སུ་དགོས་པ་བྱུང་ཡང་བསྟན་པས་ཆོག་པ་ཡིན་གསུང༌། དེར་དགོས་པ་མ་བྱུང་ན་སྐབས་འདིར་སྟོན་པ་ལགས། ལུས་ཀྱི་འཁྲུལ་འཁོར་བཅའ་ལེགས་པར་བྱ། ཞབས་ཀྱི་སྟན་སོར་བཞིས་མཐོ་བར་བྱ། ལག་མཐིལ་གྱིས་པུས་མོ་བཀབ་སྟེ་རླུང་སྐེད་པ་མན་ཆད་ཕོ་བའི་གནས་སུ་ཆིལ་གྱིས་མནན་ནས། དམིགས་པ་ལྟེ་བའི་འོག་གི་མེ་གསུམ་པོ་ཤེས་པ་གང་གསལ་བ་ཞིག་ལ་ཡུན་རིང་དུ་གཏད་ནས། རླུང་གིས་ཁོང་པ་གང་བ་དང་རོ་སྟོད་སྨད་མི་འགུལ་བར་སྐེད་པ་རྫ་མཁན་གྱི་འཁོར་ལོ་ལྟར་མི་དྲགས་མི་ཞན་པར་གཡས་གཡོན་གང་བདེར་བསྐོར་བ་ཞུ། དྲགས་ཐལ་ན་རྩ་ཕྲན་རྣམས་འཆད་པ་ཡིན། ཞན་ན་གནད་དུ་མི་འགྲོ་བས་དེས་ན་ཚོད་དང་སྦྱར་བ་གལ་ཆེ་གསུང༌། འདི་བྱེད་པའི་ཚོད་ནི། ཉོན་མོངས་པའི་རྟོག་པ་ཚན་ཆེན་པོ་སྐྱེས་པའི་དུས་སུ་སྤྲུག་པའི་འཁྲུལ་འཁོར་འདི་བྱས་པས། ཉོན་མོངས་པའི་ཟུག་རྔུ་ཞི་བ་དང༌། དེས་ན་འདོད་ཆགས་བདེ་བར་བསྒྱུར་མཛད་གསོལ། ཅེས་པའི་དོན་ཡིན། གཞན་ཡང་རྣམ་པར་རྟོག་པ་མང་བ་དང༌། དྲོད་མ་སྐྱེས་པ་དང༌། ཟས་མ་ཞུ་བ་དང༌། རས་པ་ནང་དྲོད་འགྲན་པ་དང༌། བདེ་བ་ཤས་ཆུང་བ་དང༌། དྲི་ཆུ་འགགས་པ་དང༌། རང་གངས་ཁུངས་ལྟ་བུར་ལུས་ན། རླུང་མནན་ལ་མི་བསྒོམ། སྤྲུག་པའི་འཁྲུལ་འཁོར་བྱས་པས། དྲོད་བཙན་ཐབས་སུ་སྐྱེ་བ་ལ་ཚེགས་མེད་པ་ཡིན། གཞན་ཡང་རྟོག་པ་ཉུང༌། བདེ་བ་རྒྱས་ནས་རྩ་མིང་ཅན་མིང་མེད་ཐམས་ཅད་དུ་ཁམས་འཕེལ། རྩ་མདུད་གྲོལ་ནས་མི་རྟོག་པ་རྒྱུད་ལ་སྐྱེ། རྩའི་ནང་དུ་རླུང་ཞུགས་ནས་ཁམས་བྱང་ཆུབ་སེམས་ཀྱི་ཁ་འབུས་ནས་ལུས་ཐམས་ཅད་ལ་མྱུར་དུ་ཁྱབ་པར་འགྱུར། སྡོད་པ་དང་བསྐོར་བའི་འཁྲུལ་འཁོར་གང་ལ་ཡང་བཅའ་ལེགས་པ་གལ་ཆེའོ། །རོ་སྟོད་དགུར་དྲགས་ན་འཐིབས་པ་དང༌།

རླུང་སྟོད་དུ་འཚངས་ནས་གནད་དུ་མི་འགྲོ། སྐེད་པ་དགྱེ་དྲགས་ན་རླུང་ཆད་ནས་དྲོད་མི་སྐྱེ། གཡོན་དུ་ཡོ་ན་སྲེད་པ་ཆེ། བདེ་བ་ཤས་ཆེ་བས་ཐིག་ལེ་ཉམས་གྲངས་མང༌། བསེན་མོའི་གནོད་པ་འོང༌། གཡས་སུ་ཡོ་ན་རྟོག་པ་མང་རྒྱལ་པོའི་གནོད་པ་འོང༌། དེས་ན་སྐེད་པ་མདའ་སྨྱུག་བཞིན་དུ་བསྲང་བ་གལ་ཆེ། མཐའ་གཉིས་དང་བྲལ་བས་ཡོན་ཏན་ཐམས་ཅད་སྐྱེ་བ་ཡིན། དེས་ན་སྐེད་པ་དྲང་བས་རྩ་དྲང༌། རྩ་དྲང་པོར་སྲང་བས་རླུང་རང་ཤུགས་ཀྱིས་འཇུག དེས་ཁམས་བྱང་ཆུབ་སེམས་ཀྱི་ཐིག་ལེ་རང་ཤུགས་ཀྱིས་བབས་ནས་བདེ་བ་སྐྱེ་བས་འཁྲུལ་འཁོར་གྱིས་རྣམ་པར་བཞག་པ་སྟེ་རིམ་པ་ལ་ངེས་པ་མེད་པས་ནམ་དགོས་པའི་དུས་སུ་བསྟན་པར་བྱ། འདི་ལ་ལྡང་བའི་དུས་སུ་བསྔོ་བ་རེ་བྱ། དེ་ནས་དྲོད་མ་སྐྱེས་ན་དམིགས་པ་གསུམ་གང་བདེ་བ་ཅིག་ལ་དམིགས་པ་གཏད་ལ་བསྒོམ་པར་བྱ། སྤྱིར་གེགས་བསལ་བ་དང་བོགས་འདོན་པ་གང་ལ་ཡང་མོས་གུས་དང་བླ་མ་བསྒོམ་པ་གལ་ཆེ་གསུང༌། དེ་ཡང་བླ་མ་ཉག་སེས་དཔལ་ལྡན་ཕག་མོ་གྲུ་པའི་མཚན་ཐོས་པ་ཙམ་གྱིས་དྲོད་སྐྱེས་པ་ལྟ་བུ་ཡིན། མོས་གུས་ཆུང་བ་དང་ཡིད་ཆེས་དཀའ་བའི་གང་ཟག་རྣམས་ལ་དམིགས་པའི་རིམ་པ་སྟོན་པ་ནི། དྲོད་མ་སྐྱེས་པ་སྐྱེ་བར་བྱེད་པའི་ཐབས་ཀྱི་རིམ་པ་ནི། སྤྱིར་ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་དང་གསུམ་བླ་མའི་མོས་གུས་ཀྱི་དབང་བྱས་ནས་འཛོམ་ན་ཕྱི་ནང་གསང་གསུམ་གྱི་རྟེན་འབྲེལ་འགྲིག་ནས་དངོས་གྲུབ་འབྱུང་བར་གསུངས་ཏེ། འགྲིག་ལུགས་ནི་ཕྱིའི་རྟེན་འབྲེལ་བདེ་དྲོད་སྐྱེ། ནང་གི་རྟེན་འབྲེལ་རྣམ་པར་མི་རྟོག་པའི་རླུང་ཉེ་བར་ཞི་ནས། གསང་བའི་རྟེན་འབྲེལ་རླུང་སེམས་དབུ་མར་ཚུད། དེ་གསུམ་པོ་འགྲོ་ལྡོག་གཅིག་ཏུ་འོང་སྟེ། རླུང་དབུ་མར་ཚུད་ན་དྲོད་སྐྱེ། དྲོད་སྐྱེས་ན་རྟོག་པ་ཞི། རྟོག་པ་ཞི་ན་རླུང་སེམས་དབུ་མར་ཚུད་པའི་རྟགས་ཡིན་པས་དེ་རྣམས་རྟོགས་ཤིང་ཁོང་དུ་ཆུད་པར་བྱ། ཉམས་སུ་བླང་བར་བྱ།

དེ་ཡང་དཔལ་ཕག་མོ་གྲུ་པའི་ཞལ་ནས། གཏུམ་མོ་འདི་ལ་རིགས་གཉིས་ཡིན་གསུང༌། སྣ་ཚོགས་ཀྱི་གཏུམ་མོ་དང༌། བཀའ་བབས་ཀྱི་གཏུམ་མོ་གཉིས་ལགས། སྣ་ཚོགས་ཀྱི་གཏུམ་མོ་ལ་བསམ་གྱིས་མི་ཁྱབ་པ་ཞིག་ཡོད་པ་ཡིན་གསུང༌། འདི་བཀའ་བབས་ཀྱི་གཏུམ་མོ་ཡིན་པས། ད་ལྟར་བརྩོན་འགྲུས་ཀྱི་ཤུགས་ཆེན་པོས་ཉམས་སུ་ལེན་དགོས། དྲོད་སྐྱེར་མ་ཉན་ན་སྐེ་རག་འཆིང་ས་མན་ཆོད་མེས་ཁེངས་པར་བསྒོམས་ནས་སྤྲུག་པའི་འཁྲུལ་འཁོར་བྱེད། བདེ་བ་རྒྱས་ནས་ཐིག་ལེ་འཆོར་བ་འདྲ་ན་གཞུག་གུ་ཆུང་ཁོང་སྟོང་དུ་བསམ་ལ་དེར་བླ་མ་དམ་པ་སྐུ་མཐེ་བོང་ཙམ་ཞལ་ཕྱིར་གཟིགས་པ་ཞིག་བསྒོམ། བདེ་ཤས་ཆུང་ན་གསང་གནས་རྡོ་རྗེའི་རྩ་བར་གཏུམ་མོའི་དམིགས་པ་གཏད་པར་བྱའོ། །དེ་ལྟར་བྱས་ཀྱང་དྲོད་ཤས་ཆུང་ན། ལྟེ་བ་མན་ཆོད་ཁོང་པ་མེས་ཁེངས་པར་བསམ་ལ་འགལ་མེ་བསྐོར་བ་བཞིན་དུ་སྒོམ་ཞིང༌། རླུང་མནན་ལ་སྐེད་པ་བསྐོར་བར་བྱ། དེ་ལྟར་ཉམས་སུ་ལེན་པར་འདོད་པའི་རྟེན་གྱི་གང་ཟག་གིས་བརྩོན་འགྲུས་ཀྱི་ཤུགས་ཆེན་པོས་བསྒྲུབ་པར་བྱ་སྟེ། དེ་སྐྱོ་ཞིང་དུབ་ནས་སྒོམ་སྙིང་མི་འདོད་པ་བྱུང་ན། དེ་ལ་ཚར་བཅད་པ་དང་རྗེས་སུ་བཟུང་བ་དང༌། རང་སོར་བཞག་པ་དང་གསུམ་གྱིས་ཉམས་སུ་ལེན་དགོས་ཏེ། དེ་ལ་ཚར་གཅད་པ་ནི། དགེ་སྦྱོར་གྱིས་སྐྱོ་ཞིང་དུབ་པ་བྱུང་ནས་དགེ་སྦྱོར་བྱེད་སྙིང་མི་འདོད་ན། དང་པོ་རང་ཉིད་ཡི་དམ་གྱི་ལྷར་བསྒོམ་སྟེ། ནམ་འཆི་ཆ་མེད་འཆི་བའི་དུས་སུ་དམ་པའི་ཆོས་མིན་པ་གང་གིས་ཀྱང་མི་ཕན་པས། བླ་ན་མེད་པའི་བྱང་ཆུབ་བསྒྲུབ་པ་ལ་ཁྱོད་ཀྱིས་དགེ་སྦྱོར་རམ་འབད་རྩོལ་འདི་ལྟ་བུས་ཅང་ཡོང་ངམ། ཞེས་རང་ཉིད་ཀྱིས་རང་ཉིད་ལ་བརྔན་བགྲང༌། དེ་ཡང༌། བདག་གི་སྤྱོད་པ་འདི་འདྲ་བས། །མི་ཡི་ལུས་ཀྱང་མི་འཐོབ་ན། །རྫོགས་པའི་སངས་རྒྱས་སྨོས་ཅི་དགོས། །གསུང༌། ཡང་སྐབས་སུ་འཆི་བ་དང་མི་རྟག་པ་ལས་རྒྱུ་དང་འབྲས་བུའི་འཁོར་བའི་ཉེས་དམིགས་བསམ་སྟེ། དེས་གནད་ཁ་ཟིན་ནས་རང་སོར་ཆུད་རྒྱུ་ཅིག་འོང༌།

དེ་ལ་སྔོན་དཔལ་ཆེན་རྒ་ལོས་ཀྱང་བསྒོམ་སྙིང་མི་འདོད་པའི་དུས་སུ་ཞག་འགའ་རེ་ལ་བཞེས་པ་མི་གསོལ་བ་ཡིན་པར་གདའ། ཡང་སྒོམ་སྙིང་འདོད་པ་དང་དགེ་སྦྱོར་འཕེལ་བའི་དུས་སུ་དུས་རེ་ལ་ཤ་ཁོག་པ་རེ་གསོལ་བ་ཡིན་གསུང༌། རྗེས་སུ་འཛིན་པ་ནི་ཤེས་པ་ངལ་གསོས་འདེབས་པ་དང༌། ཁ་ཟས་ཕུན་སུམ་ཚོགས་པ་གཟའ་བ་དང༌། ལུས་ལ་སྐུ་མཉེ་བྱེད་པ་དང༌། རྟོགས་པ་ཅན་གྱི་མགུར་ལྟ་བ་དང༌། སྤྱོད་ལམ་ཅི་བདེར་སྡོད་པ་དང༌། ལུས་སེམས་ངལ་བསོ་བར་བྱ་སྟེ། དེས་ཤེས་པ་སོ་མ་ཞིག་འབྱུང་བ་དང༌། ཡང་འབད་པར་བྱ། རང་ཉིད་ཀྱིས་རང་ཉིད་ལ་གོ་ཆ་ཤིན་ཏུ་ཆེ་བར་བྱས་ནས་ཉམས་སུ་ལེན་པར་བྱེད་པ་ཡིན། སྔོན་རྗེ་བཙུན་མི་ལ་རྣལ་འབྱོར་གྱི་དབང་ཕྱུག་དེས་ཀྱང༌། དཔལ་ལྡན་ནཱ་རོ་པའི་རྒྱུད་ལུང་མན་ངག་དང་བཅས་པ་ཇི་ལྟར་གསུངས་པ་བཞིན་དུ་ཉམས་སུ་བླངས་པའི་དུས་སུ། ནུབ་ཅིག་རྨི་ལམ་དུ་ཐ་བ་སྲ་མོ་ཞིག་ལ་མཛོ་དོར་ཅིག་གིས་རྨོ་ཞིང་འདུག་པ་ལ། ཐོང་མ་ནོན་ནས་སྡུག་བསྔལ་ཚན་ཆེན་པོ་བྱུང་བ་ལགས་པར་གདའ། དེ་རང་དུ་གོ་ཆ་ཤིན་ཏུ་ཆེ་བར་མཛད་ནས། གཅིག་ཏུ་བླ་མའི་བྱིན་རླབས་ཆེ། །གཉིས་སུ་གསང་སྔགས་ཐབས་ལམ་ཟབ། །གསུམ་དུ་རྣལ་འབྱོར་སྒོམ་བསྲན་ཆེ། །ཐ་བ་སྲ་ཡང་ཕེད་དེ་མཆི། །གསུང་ནས་བསྒོམས་པས། ཕྱི་དེ་ནུབ་མོ་ཐོང་ནུབ་ཆེས་ནས་ཡར་མ་ཐོན་པ་རྨི་ལམ་དུ་བྱུང་བ་ཡིན་པར་གདའ། དེ་ལྟར་གོ་ཆ་ཤིན་ཏུ་ཆེ་བར་བྱས་ནས་མིག་གྱེན་ལ་བལྟ། རྗེ་བཙུན་ཆེན་པོ་ཡང་རྒྱུ་མི་ལས་བྱས་པ་ཡིན་ཨང་སྙམ་དུ་བསམ་ནས་འབད་རྩོལ་དྲག་པོ་བྱེད་པ་ཡིན་གསུང༌། དེས་ན་བརྩོན་འགྲུས་ཤིན་ཏུ་ཆེ་བར་བྱེད་པ་ཞུ། རང་སོར་བཞག་པ་ནི། གཉིས་པ་དེའི་ཚུལ་ཉམས་སུ་བླངས་པས་དགེ་སྦྱོར་རྒྱུན་ཆད་མེད་པར་དེ་ཁོ་ནའི་ངང་ལ་གནས་པར་བྱའོ། །དེ་ལྟར་ཉམས་སུ་བླངས་པས། དུས་ཚོད་རྣམ་པ་གསུམ་འབྱུང༌། སྡུག་བསྔལ་གྱི་དུས། བདེ་བའི་དུས། ཡོན་ཏན་གྱི་དུས་གསུམ་མོ། །སྡུག་བསྔལ་གྱི་དུས་ནི། གཏུམ་མོ་བསྒོམས་པས་ཁམས་རྒྱས།

ཁམས་རྒྱས་པའི་བྱེད་པས་ཕྱི་ནང་གི་སྡུག་བསྔལ་གཉིས་འབྱུང༌། ཕྱི་ནི་དབུལ་ཞིང་ཕོངས་པ་དང༌། སེམས་ཀྱི་གཡེང་བ་མང་ཞིང་སྐུར་བ་འདེབས་པ་དང༌། ཁ་མཆུ་ལ་སོགས་པའི་མི་དང་མི་མ་ཡིན་པའི་གནོད་པ་འབྱུང་བའོ། །ནང་གི་ནི། ཁམས་བྱང་ཆུབ་སེམས་ཀྱི་ཐིག་ལེ་རྒྱས་པས་ཕྱི་ཡུལ་ལ་ཆགས་ཤིང་ཞེན་པ་འོང༌། དེ་ཡང་ཆགས་པ་ཆེན་པོ་འོ་དོད་འབོད་པ་ལ་སོགས་པ་ཚུགས་པ་མེད་པ་སྐྱེ། འདི་སྔོན་སྒོམ་ཆེན་པ་ཞིག་རི་ཁྲོད་དུ་བསྒོམས་པའི་དུས་སུ་ཁམས་རྒྱས་པས་ཕྱིའི་ཡུལ་ལ་ཆགས་ཞིང་ཞེན་པ་དང༌། དེ་ཡང་ཆགས་པ་ཆེན་པོའི་འོ་དོད་འབོད་པ་ལ་སོགས་པའི་ཚུག་བཟོད་གླགས་མེད་པ་དེ་་ལྟ་བུ་སྐྱེས་ནས། ཁོ་ན་རེ། བླ་མ་མཉེས་པ་བསྒྲུབས་བསྒྲུབས་ནས། །མི་མཉེས་པ་ཞིག་འོང་འོང་འདྲ། །ཟེར་སྐད། རྗེ་བཙུན་ཆེན་པོ་མི་ལའི་ཞལ་ནས་ཀྱང༌། བྲག་དམར་བསམ་ཡས་ཀྱི་ལོགས་ལ་ཚ་ཡ་བརྒྱད་ཁུར་བ་བས་གཏུམ་མོ་བསྒོམ་པ་དཀའ་གསུང་སྐད། དེས་ན་འདིའི་དུས་སུ་མན་ངག་དང་སྙིང་རུས་གཉིས་ཀ་གལ་ཆེ་བ་ལགས། དེ་ཡང་སྔོན་གྱི་དུས་སུ་ཆོས་ཀྱི་རྗེས་ནུབ་ཅིག་ཐུགས་དགོངས་བཏང་བ་ལ། འོ་སྐོལ་བོད་ན་སྒོམ་ཆེན་ཤིན་ཏུ་མང་བར་འདུག་པ་ལ། གྲུབ་ཐོབ་ཉུང་བ་ཅིས་ལན་སྙམ་ཙ་ན། གདམས་ངག་གི་གནད་མེད་པ་དང་སྙིང་རུས་ཆུང་བས་ལེན་པར་འདུག་གསུང་སྐད། དེ་ལ་བླ་མ་རིན་པོ་ཆེའི་ཞལ་ནས། ངེད་རང་རྣམས་སྙིང་རུས་ཆུང་བས་ལེན་པ་ཡིན་གསུངས། གདམས་ངག་གི་གནད་ནི་རྗེ་རིན་པོ་ཆེའི་བཅུ་ཆོས་དང་གསུམ་ཆོས་ཀྱིས་འཛིན་པ་དང་འགྲེམས་པར་བྱེད་པ་དང༌། བརྟན་པར་བྱེད་པའི་གདམས་ངག་འདི་ལྟ་བུ་ཡོད་པ་ལ་ཉམས་སུ་མ་ལོངས་པ་དེ་ངེད་རང་རྣམས་སྙིང་རུས་ཆུང་བས་ལན་གསུང༌། འདིའི་དུས་སུ་བདག་གི་ཉོན་མོངས་པ་འདིས་གཙོ་བྱས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ཉོན་མོངས་པ་བདག་གི་འདིས་དག་པར་གྱུར་ཅིག་སྙམ་ནས་ལམ་དུ་གཏོང་བ་དང༌། བཅུ་ཆོས་དང་གསུམ་ཆོས་ཀྱིས་ཉམས་སུ་བླངས་པས་བདེ་བའི་ཏིང་ངེ་འཛིན་བསམ་གྱིས་མི་ཁྱབ་པ་སྐྱེས་ཏེ།

དེས་འདོད་ཆགས་བདེ་བར་བསྒྱུར་ནས་བདེ་བའི་དུས་ཡིན། འདོད་ཆགས་བདེ་བར་བསྒྱུར་མཛད་གསོལ་གསུང་ནས། དེ་ལ་བརྟེན་ནས། མངོན་པར་ཤེས་པ་དང༌། ཡུལ་ཉི་ཤུ་རྩ་བཞི་ལ་སོགས་པར་འགྲོ་བ་དང༌། གྲུབ་ཆེན་བརྒྱད་ལ་སོགས་པའི་ཡོན་ཏན་དཔག་ཏུ་མེད་པ་བྱུང་ནས། ཚེ་གཅིག་ལུས་གཅིག་གིས་རྫོགས་པའི་སངས་རྒྱས་ཐོབ་པ་ལ་ཐེ་ཚོམ་མེད་པ་ཡིན་གསུངས་པས། དེ་ལྟར་ཡང༌། ཚེ་འདི་ཉིད་ལ་རྫོགས་སངས་རྒྱ། །རྡོ་རྗེ་འཆང་ཆེན་འགྲུབ་པར་འགྱུར། །ཞེས་པ་དང༌། བརྩོན་འགྲུས་ཆེ་ལ་ཡིད་ཐུང་བའི། །དོན་དུ་གསང་སྔགས་ཐེག་ཆེན་བསྟན། །ཅེས་གསུངས་པས། གནས་སྐབས་ཀྱི་ཡོན་ཏན་ནམ་མཁར་འགྲོ་བ་དང༌། ཆུ་ལ་མི་བྱིང་བ་ལ་སོགས་པའི་རྫུ་འཕྲུལ་ཡ་མ་ཟུང་དཔག་ཏུ་མེད་པ་སྟོན་པ་དང༌། མཐར་ཐུག་རྫོགས་པའི་བྱང་ཆུབ་ཏུ་སངས་རྒྱ་བ་ནི་ཡོན་ཏན་གྱི་དུས་སོ། །ཚེ་འདི་ཉིད་ལ་ནི་སངས་རྒྱས་སམ། །རྡོ་རྗེ་འཆང་ཆེན་འགྲུབ་པར་འགྱུར། །ཞེས་པས། ཚེ་འདི་ཉིད་ལ་རྡོ་རྗེ་འཆང་ཆེན་པོ་ཐོབ་པའི་མན་ངག་གཏུམ་མོའི་ཁྲིད་དེས་ཐོན་པ་ལགས།། ༈ །།ཡང་བླ་མ་རིན་པོ་ཆེའི་ཞལ་སྔ་ནས། འོད་གསལ་འཛིན་པར་འདོད་པའི་རྟེན་གྱི་གང་ཟག་གིས་བླ་མ་ལ་མོས་གུས་བྱ་ཞིང་གསོལ་བ་གདབ། མཆོད་པའི་སྤྲིན་ཕུང་དཔག་ཏུ་མེད་པས་མཆོད་ནས། ལུས་ལོངས་སྤྱོད་ལྟོས་པ་མེད་པར་འབུལ། ཞེ་ཐག་པ་སྙིང་ཁོང་རུས་པའི་གཏིང་ནས་མོས་གུས་ཀྱི་གདུང་ཤུགས་བསྐྱེད་ནས། བླ་མ་དམ་པ་བདག་ལ་འོད་གསལ་ཟིན་པར་མཛད་དུ་གསོལ། ཅེས་གསོལ་བ་གདབ་པར་བྱའོ། །དེ་ཡང་ཉིན་པར་དགེ་སྦྱོར་གྱི་ཤུགས་མེད་ན་མཚན་མོ་འོད་གསལ་མི་ཟིན་པས། ཉིན་པར་གྱི་དུས་དང་ནམ་སྲོད་གུང་ལ་སོགས་པར་གཏུམ་མོ་ལ་འབད་རྩོལ་ཆེ་བར་བྱས་ནས་བསྒོམས་པས། ཐོ་རངས་ཀྱི་དུས་སུ་དགེ་སྦྱོར་གྱིས་དུབ་པ་དང༌། ལུས་སེམས་ངལ་བ་དང་གཉིད་དུ་འགྲོ་ལ་ཁད་པའི་དུས་སུ། འོད་གསལ་གྱི་དམིགས་པ་བཟུང་བར་བྱ་སྟེ། སེམས་བསྐྱེད། ལུས་ཡི་དམ་གྱི་ལྷར་བསྒོམ། ཁོང་པའི་ནང་ཐམས་ཅད་གཙང་ལ་དྭངས་པར་བསྒོམ།

དེ་ནས་ལྟེ་བའི་འོག་སོར་བཞི་འཇལ་བའི་མདོ་དྲང་པོའི་ཁོང་པའི་ནང་དེར། སྣ་ཚོགས་པདྨའི་སྟེང་ན་ཉི་མའི་དཀྱིལ་འཁོར་ཁ་དོག་དམར་བ་རེག་བྱ་ཚ་བའི་འོད་ཀྱིས་ཁེངས་པ་དམར་མེར་རེ་ཞིག་བསྒོམ། དེའི་དབུས་སུ་བླ་མ་རིན་པོ་ཆེ་བཞུགས་པར་བསྒོམ། དེ་ཡང་ཅི་འདྲ་ན་བཅོམ་ལྡན་འདས་རྡོ་རྗེ་འཆང་ཆེན་པོའི་རང་བཞིན་ལྷན་ཅིག་སྐྱེས་པ། དཔལ་ཧེ་རུ་ཀའི་ངོ་བོར་བཞུགས་པར་བསམ། དེ་ཡང་ཉི་མ་འབུམ་གྱི་གཟི་བརྗིད་ཅན་དུ་བཞུགས་པར་བསམ་པའི་སྐུའི་འོད་ཟེར་ལ་ཤེས་པ་མ་ཡེངས་པར་གཏོད་པ་ཡིན། དེ་ཡང་ཉི་མ་གཅིག་ལ་འོད་ཟེར་འདི་ཙམ་ཞིག་ཡོད་ན་ཉི་མ་འབུམ་ལ་ནི་འོད་ཟེར་བསམ་གྱིས་མི་ཁྱབ་པ་ཡོད་ཨང་སྙམ་ནས་སྐུའི་འོད་ཟེར་ལ་མ་ཡེངས་པར་བསྒོམ། ལུས་ཀྱི་འཁྲུལ་འཁོར་ནི། ཙོག་པུའམ། སེང་གེའི་ཉལ་སྟབས་བྱས་ནས་འོད་གསལ་འཛིན་པ་ཡིན། འོད་གསལ་ཟིན་པའི་གོ་བ་ནི། ཉིན་པར་ཐ་ཐོ་ན་ཇི་ལྟར་སྣང་བ་དང་ཡོད་པ་བཞིན་དུ། མཚན་མོ་ཡང་གསལ་བ་དང་མཐོང་བ་ལ་ཁྱད་པར་མ་བྱུང་ན་ཟིན་པའི་རྟགས་ཡིན་པས། དེ་ལྟར་ཡང༌། གསལ་སྟོང་ནམ་མཁའ་མཐའ་དབུས་མེད། །གསུངས་པས། འོད་གསལ་ཟིན་པའི་དུས་ཚོད་ནི། རྣམ་པར་རྟོག་པ་རགས་པ་ནི་འགགས། གཉིད་དུ་མ་སོང་བའི་སྐབས་དེར་ཤེས་པ་གསལ་ལ་དྭངས་པ་ཞིག་འབྱུང༌། སྐབས་དེར་བླ་མ་དཀོན་མཆོག་ལ་གསོལ་བ་གདབ། མོས་གུས་བྱས་ན་འོད་གསལ་ཟིན་པའི་དུས་ཡིན་པས། འདུན་པ་དྲག་ཏུ་གཏོང་བ་གལ་ཆེ། དང་པོའོ། །དམིགས་པ་གཉིས་པ་ནི། ལྟེ་བའི་གནས་སུ་བླ་མ་དམ་པ་བཞུགས་པ་དེ། ད་ཡར་སྤོས་ནས་སྙིང་གའི་དབུས་སུ་བཞུགས་པ་ཡིན། དེ་ནས་སྐུའི་འོད་ཟེར་ཉི་མ་འབུམ་གྱི་གཟི་བརྗིད་ཅན་དེ་ལ་ཤེས་པ་མ་ཡེངས་པར་གཏད་ནས། དེའི་ངང་ལ་གཉིད་དུ་བཏང་པས་འོད་གསལ་ཟིན་པ་ལ་ཚེགས་མེད་པ་ཡིན། གཉིས་པའོ། །དེས་ཀྱང་མ་ཟིན་ན་འོད་གསལ་མ་ཟིན་ན་རྣམ་པར་རྟོག་པ་རགས་པའི་དུས་སུ་ཅིས་ཀྱང་འོད་གསལ་ཟིན་པར་བྱ་སྙམ་པའི་འདུན་པ་དྲག་པོ་བཏང་ལ། གནས་གཉིས་པོ་གང་གནད་དུ་འགྲོ་བ་ཞིག་ཏུ་བླ་མ་བསྒོམ་ལ།

བླ་མའི་སྐུའི་འོད་ཟེར་གྱིས་ཁོང་པའི་ནང་ཐམས་ཅད་གང་བར་བསམ། དེའི་ངང་ལ་དྲན་པ་དང་འདུན་པ་མ་ཤོར་བར། སྐུའི་འོད་ཟེར་དེ་ལ་མཉམ་པར་བཞག་པས་ཅིས་ཀྱང་ཟིན་པ་ཡིན་གསུང༌། འདོད་ཆགས་ལམ་དུ་བྱེད་པ་གཏུམ་མོ། ཞེ་སྡང་ལམ་དུ་བྱེད་པ་འཕོ་བ། གཏི་མུག་ལམ་དུ་བྱེད་པ་འོད་གསལ་ཡིན་གསུང༌། དེ་ལ་འོད་གསལ་མི་ཟིན་པའི་སྐྱོན་བཞི་ནི། མོས་གུས་ཆུང་བ་དང༌། གདམས་ངག་མེད་པ། བརྩོན་འགྲུས་ཆུང་བ་དང༌། དམ་ཚིག་ཉམས་པའི་སྐྱོན་ཡིན། ཟིན་པར་བྱེད་པ་ལ། བླ་མ་ལ་མོས་གུས་ནན་ཆགས་ཤིན་ཏུ་ཆེ་བར་བྱས་ན་ཟིན་པ་ལ་ཚེགས་མེད། བསྒོམས་ན་ཟིན་ལ་མ་བསྒོམས་ན་མི་ཟིན་གསུང༌། སྤྱིར་དམ་ཚིག་མཐའ་དག་བསྲུང་འཚལ། དགོས་ཁམས་བྱང་ཆུབ་སེམས་ཀྱི་ཐིག་ལེ་ལུས་ལ་གནས་ན་ཟིན། དགེ་སྦྱོར་གྱི་ཕུལ་ཡོད་ན་ཟིན་པ་ཡིན་གསུངས། ནམ་སྲོད་དང་གུང་ལ་སོགས་པར་གཏུམ་མོ་བསྒོམ་པས་ཟིན་པར་ཚེགས་མེད། འོད་གསལ་འདི་ལ་དམིགས་པའི་གནད། འཁྲུལ་འཁོར་གྱི་གནད། སྦྱོར་བའི་དུས་ཚོད་དང་གསུམ་ཡིན། དམིགས་པའི་གནད་གཉིད་ཆེ་བའི་དུས་སུ་སྙིང་གི་དབུས་སུ་བསྒོམ། གཉིད་ཆུང་དུས་ལྟེ་བར་བཟུང་ན་ཟིན་པ་ཡིན། འཁྲུལ་འཁོར་གྱི་གནད་ནི་གཉིད་ཆུང་དུས་སེངྒེའི་ཉལ་སྟབས་བྱ། གཉིད་ཆེ་བར་བྱུང་ན་ཙོག་པུ་བྱས་ན་ཟིན་པ་ཡིན་ནོ། །གཉིད་ཆུང་བར་བྱུང་ན་སེངྒེའི་ཉལ་སྟབས་བྱས་པས་ཟིན་པ་ཡིན། སྦྱོར་བའི་དུས་ཚོད་ནི། རྣམ་པར་རྟོག་པ་རགས་པ་ནི་འགགས། གཉིད་དུ་ནི་བག་མ་སོང་བའི་བར་དེར་ཤེས་པ་གསལ་ལ་དྭངས་པ་ཞིག་འོང༌། དེ་དུས་འཛིན་པའི་དུས་ལ་བབས་པ་ཡིན། དེ་ལ་སྦྱོར་བའི་དུས་ཚོད་གསུངས་པས། བླ་མ་དམ་པའི་སྐུའི་འོད་ཟེར་ལ་མཉམ་པར་བཞག་པར་བྱ། དེ་ནི་ཐོན་ཆོས་ཀྱི་རིམ་པའོ།། ༈ །།འདི་ལ་སྒྱུ་ལུས་ཀྱི་དམིགས་པ་ཡིན་པས། གནས་ཁང་ཕྱག་དར་ལེགས་པར་བྱ། རྟེན་ཅི་ལྟར་ཡོད་པ་བཀྲམ། མཚམས་དམ་པར་གཅད། རང་གི་མདུན་དུ་ཤིང་ཁྲུ་གང་པ་ཞིག་བཙུགས། དེ་ལ་མེ་ལོང་གཡའ་དག་པ་ཞིག་གདགས། དེའི་ནང་དུ་རང་ཉིད་ཀྱི་གཟུགས་བརྙན་ལམ་གྱིས་འཆར་བར་བྱ།

དེ་ནས་རྣམ་པར་སྨིན་པའི་སྒྱུ་ལུས་འབྱོངས་པའི་གསོལ་བ་གདབ། བདག་གིས་ཐ་མལ་འཛིན་པའི་རྟོག་པ་དག་པར་མཛད་དུ་གསོལ། རྣམ་པར་སྨིན་པའི་སྒྱུ་ལུས་འབྱོང་བར་མཛད་དུ་གསོལ། ཞེས་ཞེ་ཐག་པ་སྙིང་ཁོང་རུས་པའི་གཏིང་ནས་གསོལ་བ་དྲག་ཏུ་གདབ། དེ་ནས་གཟུགས་བརྙན་མེ་ལོང་ལ་ཤར་བ་དེ་ལ་བསྟོད་ར་སྨད་ར་སྣ་ཚོགས་བྱས་པས། དགའམ་མི་དགའི་རྟོག་པ་ཨེ་སྐྱེ་ལྟ། དེ་ལྟར་བྱས་པས་དགའ་མི་དགའི་རྟོག་པ་མ་སྐྱེས་ན་གཟུགས་བརྙན་དེ་རང་ཉིད་ལ་བསྟིམ། གྲོགས་པོ་ལ་སོགས་པ་ལ་བསྟོད་ར་སྨད་ར་བཅོལ། དགའམ་མི་དགའི་རྟོག་པ་ཨེ་སྐྱེ་ལྟ། དེ་ལྟར་བྱས་པས་ཀྱང་མེ་ལོང་ནང་གི་གཟུགས་བརྙན་བཞིན་དུ་བསྟོད་ར་བཏང་བས་དགའ་རྒྱུ་མེད། སྨད་ར་བཏང་བས་མི་དགའ་བ་རྒྱུ་མི་འདུག་ན། དེ་ནས་ཡུལ་རིས་དང་རྒྱལ་ཁམས་འགྲིམས་པའི་དུས་ན། སྡང་བའི་དགྲ་ཡིས་སྨོད་པ་འབྱུང༌། དེ་ལ་མི་དགའ་བ་ཨེ་སྐྱེ་ལྟ། བྱམས་པའི་གཉེན་གྱིས་བསྟོད་པ་འབྱུང༌། དེ་ལ་དགའ་བ་ཨེ་སྐྱེ་ལྟ། དེ་ལྟར་བྱས་པས་མེ་ལོང་ནང་གི་གཟུགས་བརྙན་བཞིན་ཁྱད་མི་འདུག་ན་རྣམ་པར་སྨིན་པའི་སྒྱུ་ལུས་འབྱོངས་པའི་རྟགས་ཡིན། དེ་ལྟར་མ་བྱུང་ན་གསོལ་བ་འདེབས་ཞིང་སྦྱོང་བར་ཞུ། དང་པོའོ། །འདི་དམིགས་པ་གཉིས་ཡིན་པས། གནས་ཁང་ཕྱག་དར་ལེགས་པར་བྱ། རྟེན་ཇི་ལྟར་ཡོད་པ་དགྲམ། ཁྱད་པར་དུ་རང་གི་ཡི་དམ་གྱི་ལྷ་གང་ཡིན་པའི་ཐང་སྐུ་མདུན་དེར་དགྲམ། ཡི་དམ་གྱི་ལྷ་རྒྱན་ཆ་ལུགས་མ་ཚང་བ་མེད་པ་དེ་རང་ཉིད་ལ་བསྟིམ། ཅི་གསལ་གྱི་བར་དུ་དེ་ཁོ་ན་བཞིན་དུ་བསྒོམ། ནམ་མི་གསལ་བ་དང་མདུན་གྱི་ཐང་སྐུ་དེ་ལ་བལྟ། ཡི་དམ་གྱི་ལྷ་རྒྱན་ཆ་ལུགས་མ་ཚང་བ་མེད་པ་གསལ་སལ་ལེ་བ་དེ་རང་ཉིད་ལ་བསྟིམ་ཞིང་རང་ཉིད་ཀྱང་ཡི་དམ་གྱི་ལྷ་རྒྱན་ཆ་ལུགས་མ་ཚང་བ་མེད་པར་བསྒོམ། དེ་ཁོ་ན་ལྟར་བསྒོམ། གཞན་ཡང་བཅོམ་ལྡན་འདས་དྲུག་པ་རྡོ་རྗེ་འཆང་ཆེན་པོ་བསྒོམ་ན། དཔའ་བོ་དང་དཔའ་མོའི་གོ་ཆ་བཀོད་ནས་དེ་ལ་བལྟས་པའི་དུས་སུ།

རང་ཡང་རྡོ་རྗེ་འཆང་ཆེན་པོ་ཡིན་སྙམ་པའི་དྲན་པ་དང་འདུན་པ་གསལ་པོ་ཡང་དག་པ་འབྱུང༌། གཞན་ཡང་ཇོ་བོ་ཐུགས་རྗེ་ཆེན་པོ་བསྒོམ་ན་ཡང་ཕྲེང་བ་དཀར་པོ་ཚགས་བྱ། དེ་དམ་ཚིག་གི་རྫས་ཡིན་པས། དེ་ལ་བལྟས་པའི་དུས་སུ་རང་ཉིད་ཐུགས་རྗེ་ཆེན་པོ་ཡིན་པ་གསལ་པོ་འབྱུང༌། དེ་དམ་ཚིག་གི་རྫས་ཡིན་པས་ཕྲེང་ཁུག་ཏུ་སྦེད་པ་ཡིན། དེ་ལྟར་མ་ཡེངས་པར་ཉམས་སུ་བླངས་པས། ཡི་དམ་གྱི་ལྷའི་རང་གཟུགས་སུ་འགྲུབ་པ་ཡིན་གསུང༌། འདིའི་དམ་ཚིག་ནི་སྲོག་གཅོད་པ་དང༌། མ་བྱིན་པར་ལེན་པ་དང༌། མི་ཚངས་པར་སྤྱོད་པ་ལ་སོགས་པ་ལུས་ཀྱི་མི་དགེ་བ་སྤྱོད་པ་མཐའ་དག་སྤོང་བ་དམ་ཚིག་ཡིན་པས་དེ་ལྟར་སྤངས་ནས་ཉམས་སུ་ལེན་པར་ཞུ། གཉིས་པའོ། །འདི་དམིགས་པ་གསུམ་པ་ཡིན་ཏེ། བཅོམ་ལྡན་འདས་ཀྱི་ཕུང་པོ་ཁམས་སྐྱེ་མཆེད་ཐམས་ཅད་གདོད་མ་ནས་སངས་རྒྱས་སུ་གསུངས་པ་ལགས་པས། དེ་ལྟར་ངོ་ཤེས་པར་བྱེད་པ་ལ། མཚན་ཉིད་དང་ལྡན་པའི་བླ་མ་ཞིག་གིས་ངོ་སྤྲད་ནས་ཐ་མལ་པར་འཛིན་པའི་རྟོག་པ་དག་ཏེ་སངས་རྒྱས་སུ་ངེས་ཤེས་སྐྱེས་ནས་འོང༌། དེ་ལྟར་ངེས་ཤེས་སྐྱེས་པའི་དུས་སུ་གོམས་པར་བྱེད་པ་གལ་ཆེ། དེ་གོམས་པར་བྱེད་པ་ལ། སྐུ་གསུང་ཐུགས་ཀྱི་དམ་ཚིག་བསྲུང་བ་གལ་ཆེ་བས། ལུས་ངག་ཡིད་གསུམ་གྱི་མི་དགེ་བ་མཐའ་དག་སྤང་དགོས་པ་ཡིན། དེ་ལྟར་བླ་མ་དམ་པས་ངོ་སྤྲད་ནས། ད་ཕྱིན་ཆད་རང་ཉིད་འགྲོ་འཆག་ཉལ་འདུག་སྤྱོད་ལམ་རྣམ་བཞི་གང་གི་དུས་སུ་ཡང་རང་ཉིད་ཡི་དམ་གྱི་ལྷ་ལས་མ་གཡོས་པར་ཉམས་སུ་བླངས་པས། རང་གི་ལུས་ངག་ཡིད་གསུམ་ཡི་དམ་གྱི་ལྷའི་སྐུ་གསུང་ཐུགས་སུ་འོང་བ་ཡིན། འདི་ལ་ཡི་དམ་ལྷའི་སྐུའི་རྣམ་པར་འགྱུར་བ་གསུངས་པས། དེ་ལྟར་བྱས་པས་སྒྱུ་མ་ལྟ་བུའི་ཏིང་ངེ་འཛིན་རྒྱུད་ལ་སྐྱེས་ནས། འཁོར་འདས་ཀྱིས་བསྡུས་པའི་ཆོས་ཐམས་ཅད་སྒྱུ་མར་ཤེས། སྒྱུ་མ་རྟེན་འབྲེལ། རྟེན་འབྲེལ་སྐད་ཅིག་མ། སྐད་ཅིག་མ་རྐྱེན་ལས་སྐྱེས་པ་སྟོང་པ་ཉིད་དུ་ཤེས་པ་དེ། རྒྱུན་ཆད་མེད་པར་བསྐྱངས་པས།

སྒྱུ་མ་ལྟ་བུའི་ཏིང་ངེ་འཛིན་རྒྱུད་ལ་སྐྱེས་ནས་འཁོར་འདས་ཀྱི་ཆོས་ཐམས་ཅད་སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་ནས། ཕྲ་བ་བག་ལ་ཉལ་བ་མངོན་དུ་གྱུར་ནས། འཁོར་འདས་ཀྱིས་བསྡུས་པའི་ཆོས་ཐམས་ཅད་མཉམ་པ་ཉིད་དུ་ཐུགས་སུ་ཆུད་ནས་འོང༌། དེའི་དུས་སུ་སེམས་ཅན་རེ་རེའི་མདུན་དུ་ཡང་སྐུའི་བཀོད་པ་དཔག་ཏུ་མེད་པ་ལ་སོགས་པ་སྟོན་ནུས་པ་འབྱུང་སྟེ། དེ་ཡང་རྗེ་བཙུན་སྤྱན་རས་གཟིགས་དབང་ཕྱུག་གིས་སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་ནས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་སངས་རྒྱས་བཅོམ་ལྡན་འདས་ཇི་སྙཻད་ཅིག་བཞུགས་པ་དེ་སྙེད་ཀྱི་དྲུང་ན་སྤྱན་རས་གཟིགས་དབང་ཕྱུག་རེ་རེ་འཁོར་གྱི་གཙོ་བོར་བཞུགས་པ་ལ་སོགས་པ་སྐུའི་བཀོད་པ་དཔག་ཏུ་མེད་པ་སྟོན་ནུས་པ་དང༌། སེམས་ཅན་དཔག་ཏུ་མེད་པའི་དོན་མཛད་པ་དེ་སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་པའི་ཡོན་ཏན་ལགས། དེ་ལྟ་བུའི་ཏིང་ངེ་འཛིན་མཐར་ཕྱིན་པར་བྱེད་པ་ལ། ཡི་དམ་ལྷའི་ཏིང་ངེ་འཛིན་གསལ་བ་གལ་ཆེ་བས། དེ་གསང་བ་རྟེན་འབྲེལ་ལུས་ལ་གནས་དགོས་པ་ཡིན། དེ་ལུས་ལ་གནས་པ་དང་བརྟན་པའི་དུས་སུ་ཡི་དམ་ལྷའི་ཞལ་མཐོང་བ་དང༌། དངོས་སུ་མ་མཐོང་ཡང་མཐོང་བ་དང་ཁྱད་མེད་པའི་གསལ་པོ་ཡང་དག་པ་ཡོང་བ་ཡིན། གཞན་ཡང་ཁ་བལྟ་ཕྱོགས་ལ་ཁྱད་ཡོད་པས། སྔ་གྲོ་ནུབ་བྱང་དུ་བལྟ། ཉིན་གུང་བྱང་ཕྱོགས་སུ་བལྟ། དགོང་མོ་ཤར་ཕྱོགས་སུ་བལྟ། དེ་ནས་བསྒོམས་པས་གསལ་པོར་ཡོང་བ་དེ་བཞིན་མཛད། འདིས་སྐུ་མི་གསལ་བ་གསལ་བར་བྱེད་པ་ཡིན། སྐུའི་རྣམ་པར་འགྱུར་བ་"I ཞེས་བྱ་བ་ནི་མེད་གསུང༌། དེས་ན་བྱ་བ་དང་བྱེད་པ་ཅི་བྱེད་པ་ཐམས་ཅད་ཡི་དམ་ལྷའི་རྣམ་པར་འགྱུར་བ་འབའ་ཞིག་ཏུ་ཤེས་པར་བྱས་ནས་ཉམས་སུ་ལེན་པ་ཡིན། གསུམ་པའོ། །འདི་ལ་གསུང་གི་རྣམ་པར་འགྱུར་བ་ཞེས་གསུང༌། འདིའི་དམ་ཚིག་ཏུ་ངག་འཁྱལ་པ་དང༌། ཚིག་རྩུབ་དང་རྫུན་ལ་སོགས་པ་མི་དགེ་བ་མཐའ་དག་སྤང་དགོས།

ངག་སྨྲ་བ་ཤིན་ཏུ་ཉུང་བར་བྱ། ངག་སྨྲ་བའི་དུས་སུ་ཡང་ཡི་དམ་གྱི་སྙིང་པོ་ཚར་འགའ་རེ་བགྲང༌། ངག་ཏུ་སྨྲས་ཚད་ཐམས་ཅད་ཡི་དམ་གྱི་ལྷའི་གསུང་གི་རྣམ་པར་འགྱུར་བ་འབའ་ཞིག་ཏུ་ཉམས་སུ་བླངས་ཏེ། དེ་ལྟར་ངག་ཡི་དམ་ལྷའི་གསུང་དུ་འགྱུར་བས། ངག་གི་ཉེས་སྐྱོན་ཐམས་ཅད་དག་ནས་ངག་བདེན་པའི་ཚིག་འགྲུབ་པ་ཡིན། འདིའི་དུས་སུ་ཆུ་གྱེན་ལ་ལྡོག་ཅིག་བྱས་པས་ལྡོག་པ་ལ་སོགས་པའི་ཡོན་ཏན་དཔག་ཏུ་མེད་པ་འབྱུང་བས། དེ་ལྟར་ཉམས་སུ་ལེན་པར་ཞུ་འཚལ། བཞི་པའོ། །འདི་རྨི་ལམ་གྱི་དམིགས་པ་དང་པོ་ལགས་པས། འདི་སྙེད་ཀྱིས་རྣམ་པར་འགྱུར་བ་ཞེས་གསུངས་པས། ནམ་སྲོད་དང་གུང་ལ་སྒྱུ་ལུས་ལ་བརྩོན་འགྲུས་ཆེ་བར་བྱ། དེ་ནས་བླ་མ་ཡི་དམ་དཀོན་མཆོག་གསུམ། བདག་གི་རྨི་ལམ་ཟིན་པར་མཛད་དུ་གསོལ་ཅེས་མོས་གུས་བྱེད་ཅིང་གསོལ་བ་འདེབས། སྒྱུ་ལུས་བསྒོམ་པའི་སྔོན་དུ་ཡང་ཆོས་ཐམས་ཅད་རྨི་ལམ་ལྟ་བུ་ཡིན། རྨི་ལམ་ལ་རང་བཞིན་གང་ཡང་མེད། རྨི་ལམ་ལ་རྨི་ལམ་དུ་ཤེས་པར་བྱ། རྨི་ལམ་དུ་འགྲོ་འཆག་ཉལ་འདུག་ལ་སོགས་རྨི་ལམ་དུ་རྨི་ལམ་གྱིས་དགེ་སྦྱོར་ཉམས་སུ་བླང་སྙམ་དུ་བསམ། དེ་ནས་རྣམ་པར་རྟོག་པ་རགས་པ་ནི་འགགས། གཉིད་དུ་ནི་བག་མ་སོང་བའི་སྐབས་དེར། ཤེས་པ་གསལ་ལ་དྭངས་པ་ཞིག་འོང༌། དེའི་དུས་སུ་སེམས་བསྐྱེད། ལུས་ཡི་དམ་གྱི་ལྷར་བསྒོམ་པའི་ལྟེ་བའི་འོག་ཏུ་ཁར་ཉིན་བསྟན་པའི་འོད་གསལ་གྱི་དམིགས་པ་དང་པོ་ལ་ཤེས་པ་གཏད། དེ་ནས་རྨི་ལམ་ལ་རྨི་ལམ་དུ་ཤེས་པར་བྱ། རྨི་ལམ་དུ་རྨི་ལམ་གྱི་དགེ་སྦྱོར་ཉམས་སུ་བླང་སྙམ་དུ་དྲན་པ་དང་འདུན་པ་དེ་དང་འོད་གསལ་གྱི་དམིགས་པ་གཉིས་པོ་དེ་གསལ་ལ་ཤེས་པ་མ་ཡེངས་པར་ལྟེ་བར་གཏད་པ་ཡིན། དེས་རྨི་ལམ་ཟིན་པ་ལ་ཚེགས་མེད་གསུང༌། ཟིན་པའི་རྟགས་ཀྱང་རྨི་ལམ་ལ་རྨི་ལམ་དུ་ཤེས་ནས། རྨི་ལམ་དུ་རྨི་ལམ་གྱི་དགེ་སྦྱོར་ཉམས་སུ་ལེན་ན་ཟིན་པ་ཡིན། དང་པོའོ། །གཉིས་པ་ནི། ཉིན་པར་སྒྱུ་ལུས་བསྒོམ། སྒྱུ་ལུས་བསྒོམས་པའི་སྔོན་དུ་ཡང་ཆོས་ཐམས་ཅད་རྨི་ལམ་ཡིན།

རྨི་ལམ་ལ་རང་བཞིན་གང་ཡང་མེད། རྨི་ལམ་དུ་རྨི་ལམ་གྱི་དགེ་སྦྱོར་ཉམས་སུ་བླང་སྙམ་དུ་བསམ། དེ་ནས་སྔོན་འགྲོ་སྔ་མ་ལྟར་བྱས་ལ། སྔར་གྱི་དམིགས་པ་དེ་སྙིང་གི་དབུས་སུ་ཡར་སྤོས་ལ་བསྒོམ། སྙིང་ཁར་འོད་གསལ་གྱི་དམིགས་པ་དང༌། རྨི་ལམ་ལ་རྨི་ལམ་དུ་ཤེས་པར་བྱ་སྙམ་པ་གཉིས་ཀ་དུས་གཅིག་ཟུང་འཇུག་ཏུ་བསྒོམ། དེ་ལ་རྨི་ལམ་ཟིན་ནས་རྨི་ལམ་དུ་དགེ་སྦྱོར་ཉམས་སུ་ལེན་པ་དང་སྦྱང་བ་གལ་ཆེ་གསུང༌། གཉིས་པའོ། །འདི་རྨི་ལམ་གྱི་ཐོན་ཆོས་ལགས་པས་སྤྱིར་རྨི་ལམ་འཛིན་པ་འདི་ལ། ཉིན་པར་སྒྱུ་ལུས་བསྒོམ་པ་གལ་ཆེ། དེ་ནས་སྲོད་གུང་གི་བར་དུ་ཡང་བསྒོམ། འདི་ལ་ཡང་ཟིན་ན་ཟིན་པར་བྱེད་པའི་རྒྱུ་ལྔ། མ་ཟིན་ན་མ་ཟིན་པའི་སྐྱོན་ལྔ་གསུངས་པས། མོས་གུས་ཡོད་ན་ཟིན། དམ་ཚིག་ཡོད་ན་ཟིན། གདམས་ངག་དང་དྲན་པ་དང་འདུན་པ་སྔར་གྱི་གོམས་ཤས་ཆེ་ན་ཟིན། གྲིབ་ཅན་དང་བསྟེན་གྲོགས་མ་བྱས་ན་ཟིན། དེ་ལ་མོས་གུས་མེད་ན་མི་ཟིན་པས། སྤྱིར་དཀོན་མཆོག དགོས་བླ་མ་དམ་པ་ལ་མོས་གུས་བྱ། དེ་ཡང་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་ཅིང་མོས་གུས་གཤའ་མ་བྱེད་དགོས་པ་ཡིན། དེ་ལ་མོས་གུས་ཡོད་ཀྱང་མ་ཟིན་ན་དམ་ཚིག་མེད་པས་ལན་པ་ཡིན་པས། སྤྱིར་ཐེག་པ་ཆེན་པོ་གསང་སྔགས་ཀྱི་དམ་ཚིག་མཐའ་དག་བསྲུང་དགོས། སྒོས་གསང་བའི་རྟེན་འབྲེལ་ལུས་ལ་གནས་པའི་དུས་སུ་ཟིན་པ་ལ་ཚེགས་མེད་པ་ལགས། དེ་གཉིས་ཡོད་ཀྱང་མ་ཟིན་ན་གདམས་ངག་གི་གནད་མེད་པས་ལན་པ་ཡིན་པས། ཉིན་པར་ལ་སོགས་པ་སྒྱུ་ལུས་གཤའ་མར་བསྒོམས་པས་ཟིན་པ་ཡིན། དེ་གསུམ་ཡོད་ཀྱང་མ་ཟིན་ན་དྲན་པ་དང་འདུན་པ་ཤས་ཆུང་བས་ལན་པས་ཉིན་པར་སྲོད་དང༌། གུང་ལ་སོགས་པའི་བར་དུ་སྒྱུ་ལུས་རྐང་ཆོགས་པར་བསྒོམ། དེ་ལྟར་སྒྱུ་ལུས་བསྒོམ་པའི་སྔོན་དུ་ཡང་ཆོས་ཐམས་ཅད་རྨི་ལམ་ལྟ་བུ་ཡིན། རྨི་ལམ་ལ་རང་བཞིན་གང་ཡང་མེད། རྨི་ལམ་དུ་རྨི་ལམ་གྱིས་དགེ་སྦྱོར་ཉམས་སུ་བླང་སྙམ་དུ་དྲན་པ་དང་འདུན་པ་སྔར་བས་ཀྱང་ཤས་ཆེ་བ་བསྒོམ་པ་ཡིན།

དེ་ལྟར་བྱས་ཀྱང་མ་ཟིན་ན་གྲིབ་ཅན་དང་བསྟེན་ནས་འགྲོགས་པས་ལན་པ་ཡིན་པས། འཛེམ་པ་གལ་ཆེ། གྲིབ་ལ་དེ་ཙམ་གྱི་སྐྱོན་ཡོད་དམ་སྙམ་ན། གྲིབ་ཆེ་བས་རང་གི་བར་ཆད་བྱེད། འབྲིང་པོས་དགེ་སྦྱོར་གྱི་བར་ཆད་བྱེད། ཆུང་བས་ཀྱང་ན་ཚ་སྡུག་བསྔལ་ལ་སོགས་པའི་བར་ཆད་མང་པོ་འབྱུང་བ་ཡིན་པས་འཛེམ་པར་བྱའོ། །དེ་ཡང་སློབ་དཔོན་འཕགས་པའི་ཞལ་སྔ་ནས། དོན་རྣམས་ཀུན་ལ་མི་འགལ་བའི། །ངན་པ་རྣམས་ནི་འཇིང་སྲིང་ན། །གོ་འཕང་མཐོ་ཡང་བརླག་པར་འགྱུར། །སྲིན་བུ་དྲ་བའི་ཁར་ཕྱིན་འདྲ། །གསུངས་པས། གྲིབ་ཅན་དང་བསྟེན་འགྲོགས་མི་བྱེད་པ་གལ་ཆེ། གཞན་ཡང་གནས་ཀྱི་གྲིབ་དང༌། ཟས་གྲིབ། གོས་གྲིབ་ལ་སོགས་པ་སྤངས་ནས་གོང་དུ་ཇི་ལྟར་སྙན་དུ་གསོལ་བ་བཞིན་བསྒོམས་པས། ཟིན་པ་ལ་ཚེགས་མེད་པ་ལགས། དེ་ཡང་རྨི་ལམ་འདི་ཤིན་ཏུ་ཟབ་པ་ལགས་པས། དེའི་རྒྱུ་མཚན་ནི་འཕགས་པ་དགྲ་བཅོམ་ཀུན་ལ་ཡང་འདི་མེད་པ་ལགས། འདི་ལ་རྗེ་རིན་པོ་ཆེ་ཡང་ཐུགས་རྩིས་ཤིན་ཏུ་ཆེ་བས། ནན་ཆགས་ཆེན་པོ་ཉམས་སུ་བླང༌། འདི་ལ་རྨི་ལམ་བཟུང་བ་དང༌། སྦྱང་བ་དང༌། བསྒྱུར་བ་དང༌། བསླབ་པ། དེ་ཁོ་ན་ཉིད་བསྒོམ་པ་དང་བཞི་ཡིན། དེ་ལ་རྨི་ལམ་བཟུང་བ་ནི། བླ་མ་དམ་པས་ཇི་ལྟར་གསུངས་པ་བཞིན་དུ་ཉིན་པར་སྒྱུ་ལུས་བསྒོམ་པ་ལ་སོགས་ཐམས་ཅད་ལ་ཟེར་བ་ཡིན། སྒྱུ་མར་བསླབ་པ་ནི་ནམ་སྲོད་དང་གུང་ལ་སོགས་པར་སྒྱུ་ལུས་བསྒོམ། མཚན་མོ་རྨི་ལམ་འོད་གསལ་བསྒོམ་པ་དེ་ལ་སྒྱུ་མར་བསླབ་པར་གསུང༌། དེ་ཁོ་ན་ཉིད་བསྒོམ་པ་བྱ་བ་སྟེ། ཉིན་པར་གྱི་དགེ་སྦྱོར་རྨི་ལམ་དུ་འདྲོངས་པ་བྱུང་ན་དེ་ཁོ་ན་ཉིད་བསྒོམ། ཡང་ན་ཤེས་པ་གསལ་ལ་དྭངས་པས་རྣམ་པར་མི་རྟོག་པའི་ངང་ལ་ཕྲིལ་གྱིས་འགྲོ་བར་བྱུང་ན། དེ་ཁོ་ན་ཉིད་བསྒོམ། དེ་ལྟར་བསྒོམས་པས་དེ་ལྟར་བསྒོམས་པས་ཤེས་པ་རྩུབ་པ་དང༌། འཁྲུགས་པ་འཚིག་པ་ཟ་བ་སོགས་བྱུང་ན། རྨི་ལམ་ཟིན་འདོད་པའི་རྟགས་ཡིན་པས། སྔར་བས་ཀྱང་བརྩོན་འགྲུས་ཆེ་བར་བྱས་ལ་བསྒོམ།

ཟིན་ནས་ཀྱང་གཅིག་ནས་གཉིས་སུ་བསྒོམ་པ་ལ་སོགས་པ་སྤེལ་ཞིང་སྦྱང་གསུང༌། དེ་ཡང་རྨི་ལམ་ཐུན་ཅིག་ཟིན་ན། རྣལ་འབྱོར་ཟླ་ཕྱེད་བར་དུ་འཚོ་བ་ཡིན། དེ་ལ་ཡང་དཔེར་ན། བུང་བས་སྦྲང་རྩི་ལེན་པ་དང་འདྲ་སྟེ། བུང་བ་གཞན་ཐམས་ཅད་ཀྱིས་མེ་ཏོག་གི་བཅུད་མང་པོ་བསགས་ཀྱང་བག་ཙམ་ལས་མི་ཡོང་ལ། མ་དེས་མེ་ཏོག་འགའ་བཀབ་པ་ཙམ་གྱིས་སྦྲང་རྩིས་ཁེངས་པ་དང་འདྲ་བར། གཏུམ་མོ་ལ་གནད་དུ་བསྣུན་པས། དེ་ལས་ཡོན་ཏན་བག་ཙམ་ལས་མེད་ཀྱང་སྒྱུ་ལུས་གཞི་བཞག་ཡིན་པས། རྨི་ལམ་འོད་གསལ་གྱི་གདམས་ངག་གིས་ཡོན་ཏན་བསམ་གྱིས་མི་ཁྱབ་པ་རྒྱུད་ལ་སྐྱེ་བ་ཡིན་གསུང༌། བག་ཆགས་ཀྱི་ས་བོན་ཐམས་ཅད་དག་པར་བྱེད་པ་ལ། རྨི་ལམ་འོད་གསལ་གྱི་གདམས་ངག་འདི་བསྒོམ་པ་ཡིན། བག་ཆགས་ཀྱི་ས་བོན་མ་དག་ན། བག་ཆགས་ཀྱིས་མཚམས་སྦྱར་བའི་ཉོན་མོངས་པ་མི་དག་པས། འདི་ཐེག་པ་གཞན་པས་ཁྱད་དུ་འཕགས་པ་ཡིན་ཏེ། འཕགས་པ་དགྲ་བཅོམ་པ་ཀུན་ཀྱང་འདི་མེད་པས། བསམ་གྱིས་མི་ཁྱབ་པའི་འཆི་འཕོ་བ་ལ་སོགས་པ་འབྱུང་བ་འདི་ལ་གོམས་པ་བྱས་པས་འཁོར་འདས་ཀྱི་ཆོས་ཐམས་ཅད་རྨི་ལམ་དུ་ཤེས། རྨི་ལམ་བག་ཆགས་སུ་ཤེས། བག་ཆགས་གདོད་མ་ནས་ཞི་བར་ཤེས། དེས་གློ་བུར་གྱི་དྲི་མ་ཐམས་ཅད་འདག་ཅིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱ་བར་འགྱུར་རོ། །དེ་ལྟར་སྐུ་གསུང་ཐུགས་ཀྱི་རྣམ་པར་འགྱུར་བ་རྣམ་པ་གསུམ་པོ་འདི་དུས་རྒྱུན་ཆད་མེད་པར་ཉམས་སུ་བླངས་པས་སངས་རྒྱས་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོར་འགྱུར། རང་གཞན་ཐམས་ཅད་རྫོགས་པའི་བྱང་ཆུབ་ཏུ་སངས་རྒྱས་པར་བྱེད་པས་གདམས་པ་རྨི་ལམ་ཁྲིད་ཀྱི་རིམ་པའོ། །ཆོས་དྲུག་གི་ཁྲིད་དེས་ཐོན་པ་ལགས། བསྔོ་བ་རེ་མཛོད། །རྡོ་རྗེ་འཆང་ཆེན་འབྲི་གུང་པའི། །གདམས་ངག་ཐབས་ལམ་ཆོས་དྲུག་འདི། །བརྗེད་ཐོ་ཙམ་གྱིས་བྲིས་པ་ལགས། །བླ་མ་མཁའ་འགྲོ་མ་མཉེས་ན། །བཟོད་པར་བཞེས་ལ་བྱིན་གྱིས་རློབས། །གཞན་ལ་སྤེལ་ན་ཉམས་པར་འགྱུར། །དགེ་བའི་རྩ་བ་ཅི་མཆིས་པ། །འགྲོ་ཀུན་རྡོ་རྗེ་འཛིན་པ་ཐོབ་པར་ཤོག།

།། ༨༦༢༽ ༄། །དཔལ་ཡེ་ཤེས་ཀྱི་མགོན་པོ་ནག་པོ་ཆེན་པོའི་ལོ་རྒྱུས་བསྡུས་པ།། བླ་མ་དམ་པ་རྣམས་ལ་ཕྱག་འཚལ་ལོ། །སངས་རྒྱས་ཀྱི་བསྟན་སྲུང་དཔལ་ནག་པོ་ཆེན་པོ་འདི། སློབ་དཔོན་ཀླུ་སྒྲུབ་ཀྱིས་མངོན་ཏུ་བྱས་ཏེ། ཤྲཱི་ནཱ་ལེནྡྲའི་བསྟན་སྲུང་དུ་བསྐོས་སོ། །ནག་པོ་ཆེན་པོས་ཀྱང་དེའི་བྱ་བ་མཛད་དེ་མུ་སྟེགས་ཀྱི་སྟོན་པ་མ་ཁོལ་གྱིས་བསྟན་པ་ལ་གནོད་པ་བྱས་པ་ལ། མགོན་པོ་ཉིད་ཀྱིས་བདག་བྱ་རོག་ཏུ་སྤྲུལ་ནས་འོང་བའི་མགུལ་དུ་ཕྲིན་གྱི་ཡི་གེ་ཐོགས་ཤིག །ལྷོ་ཕྱོགས་དཔལ་གྱི་རི་ལ་སློབ་དཔོན་ཡབ་སྲས་གདན་འདྲེན་དུ་འགྲོའོ་ཞེས་དགེ་འདུན་གྱིས་ཐུགས་སུ་ཆུད་པར་བྱས་པ་ལས། དགེ་མདུན་གྱིས་ཀྱང་དེ་ལྟར་བྱས་ཏེ། མགོན་པོ་བྱ་རོག་ཏུ་སྤྲུལ་པ་དེ་ཉིད་དཔལ་གྱི་རི་ལ་གཤེགས་ནས། སློབ་དཔོན་ཡབ་སྲས་ཀྱི་གཏོར་བཏེགས་ཀྱི་སྟེང་དུ་བབས་ཏེ་སྐད་བཏོན་པས། སློབ་དཔོན་ཡབ་སྲས་ཀྱིས་རིག་སྟེ། ཡི་གེའི་དོན་རྟོགས་ནས། སློབ་དཔོན་ཨཱརྻ་དེ་བ་བྱོན་ནས། མུ་སྟེགས་ཀྱི་སྟོན་པ་མ་ཁོལ་བཏུལ་ཏེ། སངས་རྒྱས་ཀྱི་བསྟན་པ་ལ་གནོད་པ་མེད་པར་བྱས་སོ། །དེས་ན་ཡེ་ཤེས་ཀྱི་མགོན་པོ་དེ་ནཱ་ལེནྡྲ་ནས། དཔལ་གྱི་རི་ལ་བྱ་རོག་ཏུ་སྤྲུལ་ཏེ་བྱུང་བས། བྱ་རོག་མ་ཞེས་པའི་མཚན་ཡང་ཐོགས་སྐད། ཡང་ལས་ཀྱི་མགོན་པོ་དེ་ནི་བྱ་རོག་གི་གདོང་པ་ཡོད་པས་བྱ་རོག་གདོང་ཞེས་བརྗོད་དོ། །དེ་ནས་བླ་མ་རྡོ་རྗེ་གདན་པ་ལས་མི་ཉག་གི་ཡུལ་དུ་སྐུ་འཁྲུངས་པའི་མཁས་པ་ཆེན་པོ་དངོས་གྲུབ་བརྙེས་པའི་བླ་མ་རྩ་མིས་མངོན་དུ་གྱུར་ཏེ། དབང་རབ་ཏུ་ཐོབ་ནས་ལས་སྦྱོར་རྣམས་གསུངས་སོ། །དེ་ནས་བླ་མ་དཔལ་ཆེན་པོ་ལ་ཆོས་སྐྱོང་དུ་གནང་སྟེ། བུ་བཞིན་ཏུ་སྐྱོང་བར་གྱུར་པ་ཡིན་ནོ། །ཁྱད་པར་དུ་ལས་ཀྱི་མགོན་པོ་བསིལ་བའི་ཚལ་ན་བཞུགས་ཏེ། རྟེན་རྡོ་སྐུ་རང་བྱོན་ཞིག་ཡོད་དོ། །དེའི་དྲུང་དུ་བླ་མ་དཔལ་གྱིས་བསྒོམས་པས་ཉམས་ཚད་དུ་དངོས་སུ་བྱུང་ནས་བླ་མ་ལ་འཛིངས་པས།

བླ་མས་ཀྱང་སྐད་གཅིག་གིས་ཚར་བཅད། དབང་དུ་གྱུར་ནས་སུ་ཡིན་དྲིས་པ་ལ། ཡེ་ཤེས་ཀྱི་མགོན་པོ་ཕྱག་བཞི་པའི་འཁོར་ཡིན་གསུངས་སྐད། དེར་བླ་མས་ཀྱང་མེ་ཏོག་སྣལ་མའི་ཕྲེང་བ་ཞིག་ཀྱང་བྱིན། བསྟོད་ཐུང་དེ་ཡང་མཛད་ནས་བླ་མ་ལ་ཤིན་ཏུ་གློ་ཉེ་བར་གྱུར་ནས། རྒྱ་གར་ནས་བྱ་རོག་གདོང་ཅན་བླ་མ་དཔལ་གྱི་ཕྱི་ལ་འབྲངས་ཏེ་བོད་ཏུ་སོང་ཟེར་བ་ཙམ་དུ་བླ་མ་ལ་འཁོར་བ་ཡིན་སྐད། གདམས་ངག་ཀྱང་མ་ལུས་པ་བླ་མ་རྩ་མི་ཉིད་ཀྱིས་བླ་མ་དཔལ་ལ་གནང་སྟེ། ཁོང་གིས་བོད་ནས་གསེར་སྲང་བཅོ་བརྒྱད་བླ་མ་ལ་འབུལ་དུ་བཏང་བ་ལ། རྩ་མིའི་ཞལ་ནས། ཡང་ན་འབུལ་བ་ཆེ་སྟེ། ངེད་གཉིས་ཀ་རྣལ་འབྱོར་པ་ཡིན་པས་འདི་ལྟར་མི་དགོས། ཡང་ན་ཆུང་བ་ཡིན་ཏེ་ང་རྒྱ་གར་གྱི་མི་ཆེན་ཞིག་ལ། ཁོ་བོད་ཀྱི་མི་ཆེན་ཞིག་གིས་འབུལ་བ་ཡིན་ཞེས་ཞལ་ཏ་ཡང་མཛད་སྐད། དེའི་དུས་སུ་ལས་སྦྱོར་གྱི་ཡི་གེ་ཐུགས་ལས་ཕྱུང་བ་ཡང་མཛད་ནས་སྐྱེས་ལན་དུ་གནང་བ་ཡིན་ཏེ། ཡི་གེ་དེ་དག་ནི་བློ་གཏད་པའི་གནས་སུ་གྱུར་པ་སྟེ། མ་ནོར་བ་རྙེད་པ་དག་གིས་མིག་གི་འབྲས་བུ་བཞིན་གཅེས་པར་འཛིན་པར་རིགས་སོ། །དེ་ལས་གཞན་པའི་སྤྲོས་པ་མང་པོ་ནི་ཡི་གེའི་ཚོགས་སུ་བས་ཏེ་སྤྲོས་པ་ལ་དགའ་བ་དག་གིས་འདོད། དེ་ལྟར་གདམས་པ་དང་གྲུབ་པ་འཛོམས་པའི་བླ་མ་དཔལ་ལ། བླ་མ་ཨ་སིང་གིས་ཞུས། དེ་ལ་རིན་པོ་ཆེ་མཐའ་རྩ་བས་ཞུས་ཏེ། ཞལ་རྟག་པར་གཟིགས་པ་དང༌། བུ་བཞིན་ཏུ་སྐྱོང་བ་དང༌། འབངས་བཞིན་དུ་འཁོལ་བ་དང༌། རབ་ཏུ་གྲུབ་པའི་གཏམ་རྒྱུད་ཡིད་ཆེས་པ་མང་དུ་ཡོད་དེ། འདིར་མི་སྤྲོའོ། །དེ་ལ་བདག་གིས་ཞུས་ཏེ། སྤྱིར་ཡང་བླ་མའི་སློབ་འབངས་སྒྲུབ་པ་པོ་རྣམས་ལ་ཉེ་བར་གཏོད། དགོན་པ་དང་འཁོར་འབངས་རྣམས་ལ་འཁོར་ཞིང་སྐྱོང་ལ་ཁྱད་པར་དུ་བདག་གི་ཆོས་སྐྱོང་དུ་རྨི་ལམ་དུ་ངོ་སྤྲད་ནས་མོས་པ་བྱེད་པ་ཙམ་མོད། དེ་དག་ནི་ཉམས་སུ་ལེན་ཅིང་སྒྲུབ་པའི་ཆོས་ལ་ཉམས་མྱོང་དང་བྱིན་རླབས་སུ་འཛོམ་ཞིང༌། སྒྲུབ་རྒྱུད་བར་མ་ཆད་པ་གནད་དུ་ཆེ་བས་འདི་ལ་དེ་དག་དང་ལྡན་ཏེ།

བསྒྲུབ་ན་ཐེ་ཚོམ་མེད་པར་འདོད་པའི་འབྲས་བུ་འབྱུང་བའི་ལོ་རྒྱུས་ཟུར་ཙམ་ཡིན་ནོ། །བསྟན་པ་ཕྱོགས་བཅུར་སྐྱོང་བའི་བཀྲིས་ཤོག། །། 

༨༦༣༽ ༄། །དཔལ་ཡེ་ཤེས་ཀྱི་མགོན་པོ་ནག་པོ་ཆེན་པོའི་གསང་སྒྲུབ་སྐོར་གསུམ།། རྒྱ་གར་སྐད་དུ། ཀ་ཝུ་པཱ་ཝ་པ་མ་ཧཱ་ཀཱ་ལཱ་གུ་ཧྱ་སཱ་ཏཱ་ན་ན་མོ། །བོད་སྐད་དུ། བྱ་རོག་ནག་པོ་གསང་བའི་སྒྲུབ་ཐབས། དཔལ་ཁྲག་འཐུང་བྱ་རོག་ནག་པོ་ལ་ཕྱག་འཚལ་ལོ། །གནས་གཞུང་དང་མཐུན་པར་ རི་བོ་མ་མོ་དུར་ཁྲོད་དང་སྔགས་དམ་ཚིག་ཤད་ མཚམས་དམ་པར་བཅད། གཏོར་མ་ འཇིག་རྟེན་པའི་གཏོར་མ་ བཤམས། རྒྱུན་གཏོར་བཤམས་ སེམས་བསྐྱེད་བྱ། སྐད་ཅིག་གིས་བཅོམ་ལྡན་འདས་ལྷན་ཅིག་སྐྱེས་པར་བསྒོམ། བཟླས་པ་བྱ། དེའི་ངང་ལས་འདི་ཉིད་དཔལ་ནག་པོ་ཆེན་པོར་གྱུར་པའི་ཡུལ་དུ་བསྒོམ། དེའང་པད་ཉི་དང་རོའི་གདན་སྟེང་ན། དཔའ་བོའི་སྟངས་སྟབས་ཀྱི་ཞབས་གཉིས་བཞུགས་པ། ཕྱག་བཞི་གཡས་ཀྱི་དང་པོའི་གྲི་གུག་གིས་གཡོན་གྱི་ཐོད་ཁྲག་ ཐུགས་ཀར་ དཀྲུག་པའི་ཚུལ་དུ་བསྣམས་པ། གཡས་འོག་མ་རལ་གྲི་རིན་པོ་ཆེ་འབར་བ་བསྣམས་པ། གཡོན་གྱི་འོག་མ་ཁ་ཊྭཾ་ག་ཀེང་རུས་ཀྱི་ཡུ་བ་བྱས་པ་བསྣམས་པ། དབུ་སྐྲ་སེར་པོ་གྱེན་དུ་འབར་བ་ ལ་ཐོད་པ་སྐམ་པོ་ལྔས་དབུ་བརྒྱན་པ། སྤྱན་གསུམ་སྡང་མིག་ཏུ་གཟིགས་པ། མཆེ་བ་གཙིགས་པ། སྐུ་མདོག་མཐིང་ནག་ཏུ་འཇིགས་པ། སྟག་གི་ཤམ་ཐབས་ཅན་ཕྱག་རྒྱ་དྲུག་དང་ དབུ་རྒྱན། རྣ་ཆ་དང༌། མགུལ་རྒྱན། གདུ་བུ། མཆོད་ཕྱིར་ཐོགས། ཐལ་ཆེན་དང་དྲུག་གོ། །སྦྲུལ་རིགས་ལྔ་དང༌། རིན་པོ་ཆེ་སྣ་ཚོགས་ཀྱི་རྒྱན་དང་ལྡན་པ། མགོ་ལྔ་བཅུའི་དོ་ཤལ་ཡོད་པ། མེ་དཔུང་ཆེན་པོའི་དབུས་ན་བཞུགས་པར་བསྒོམ་པར་བྱའོ། །དེའི་སྤྱི་བོར་ཙཀྲ་ ཀླད་པའི་ནང་རུས་པའི་མགོ་ དཀར་པོ་རྩིབས་བརྒྱད་པའི་ལྟེ་བ་ལ་ཨོཾ་དཀར་པོ། མགྲིན་ ལྕེའི་རྩ་བ་ པར་པདྨ་དམར་པོ་འདབ་མ་བཞི་པའི་ལྟེ་བར་ཨཱཿདམར་པོ། ཐུགས་ ནང་གི་ཧཱུྂ་དང་སྲོག་རྩའི་རྒྱབ་ཏུ ་ཀར་རྡོ་རྗེ་སྔོན་པོ། རྩེ་ལྔ་པའི་ལྟེ་བར་ཧཱུྂ་སྔོན་པོ་གནས་པར་བསྒོམ་པར་བྱའོ། །ཕྱོགས་ཐམས་ཅད་ནས་རང་དང་འདྲ་བ་དཔག་ཏུ་མེད་པ་ ཕྱག་བཞི་པ་མང་པོ་ཟང་ཟང་བྱོན་ནས་ནག་རིང་ངེ་འདུག་པར

་བྱོན་ནས་རང་ལ་ཐིམ་པར་བསམ་པར་བྱའོ། །དེ་ནས་རང་གི་སྲོག་རྩའི་ནང་དུ་ཉི་མའི་སྟེང་དུ་ཧཱུྂ་ནག་པོ་ མཚོན་གང་པ་ རི་ཟུར་ལ་མི་ལངས་པ་ལྟ་བུ་ ནག་རིང་ངེ་འདུག་པ་ སྙིང་གངས་དཀར་གྱི་སྟེང་ན་ཚུར་་ལ་ཡང་ཧ་བརྒྱན་པའམ། གསུམ་པ་བཞེངས་ནས་གཡོན་དུ་འཁོར་བར་བསམ་མོ། །དེའི་ངང་ལས་མ་ཡེངས་པར། ཨོཾ་བཛྲ་ཀ་ཝུ་པཱ་ཝཱ་པཱ་མ་ཧཱ་ཀཱ་ལཱ་ཡཱ་ཧཱུྂ་ཧཱུྂ་ཕཊ། ཝ་པ་ཞེས་བཟླས་པར་བྱའོ། །དེ་ལྟར་ཉམས་སུ་བླངས་ལ་ཐུན་མཚམས་སུ་གཏོར་མ་བཏང༌། མཆོད་པ་དང་བསྟོད་པ་ཚུལ་བཞིན་དུ་བྱའོ། །དཔལ་ཆེན་པོ་རྒ་ལོས་དུར་ཁྲོད་ཆེན་པོ་བསིལ་བའི་ཚལ་དུ་མཛད་པ་རྫོགས་སོ། །༔ བསྔོ་བ་བྱའོ། །དཔལ་བྱ་རོག་ནག་པོ་ཆེན་པོ་ལ་ཕྱག་འཚལ་ལོ། །དཔལ་རྒ་ལོས་མཛད་པའི་ནག་པོ་ཆེན་པོའི་སྒྲུབ་ཐབས་ལ་ ཐུན་མོང་དང་ཐུན་མོང་མ་ཡིན་པ་གཉིས་ཡོད ། ཐུན་མོང་པ་ནི་གཞུང་གཞན་དུ་གསལ། དཔལ་ཁྲག་འཐུང་འགྲོ་བའི་མགོན་པོ་ ཐུན་མོང་མ་ཡིན་པ་འདི་ལ་དོན་རྣམ་པ་ ཀའུ་པའི་བསྐོར་གསུམ་ གསུམ་སྟེ། སྐུ་གསུང་ཐུགས་ཀྱི་ཙཀྲ་གསུམ་ལས། དང་པོ་སྐུའི་དོན་བདུན་ཏེ་ལྷ་བསྐྱེད་པ་དང༌། བྱ་རོག་ཆུ་དང་ཆུ་འདྲེས་པ་ལྟར་ཉམས་སུ་བླང་བ་དང་གཅིག བྱ་རོག་སྙིང་ ནང་ དུ་ཡི་གེ་བསྒོམ་སྒྲུབ་ཐབས་དང་གཉིས། ལུས་དང་གྲིབ་མ་ རང་གི་སྙིང་རྟེན་དུ་འཇུག་པས་གཏོར་མ་མི་འཆག་པ་ཡིན་ བཞིན་དུ་འོང་བའི་གནད་དང་གསུམ༌། སྤྱི་བོ་ ཧཾ་ནག་པོ་ བདེ་ཆེན་གྱི་འཁོར་ལོ་ལ་བརྟེན་ནས་བདེ་བ་ཆེན་པོ་ལྟར་སྒྲུབ་པ་དང་བཞི། མགྲིན་པ་ ར་བྱ་རོག་སྒོམ་ ལོངས་སྤྱོད་ཀྱི་ཙཀྲ་ལ་བརྟེན་ནས་གནོད་སྦྱིན་ལྟར་སྒྲུབ་པ་དང་ལྔ། སྙིང་ག་ ནང་དུ་ཡི་གེ་བསྒོམ་པ་ཡིན་ ཆོས་ཀྱི་འཁོར་ལོ་ལ་བརྟེན་ནས་འོད་གསལ་དུ་སྒྲུབ་པ་དང་དྲུག ལྟེ་བ་ ལྟེ་བར་བྱ་རོག་བསྒོམ་ སྤྲུལ་པའི་ཙཀྲ་ལ་བརྟེན་ནས་གཏུམ་མོ་ལྟར་སྒྲུབ་པ་དང་བདུན་ནོ། །གསུམ་པ་དོན་རྣམ་པ་ལྔ་སྟེ་ གསང་སྔགས་ལ་རིམ། སྐུའི་བསྙེན་ མཧཱ་ཀ་ལ་ཧཱུྂ་ཕཊ༔ གསུང་དང་

ཀ་ཝུ་པ། ཐུགས་ བཛྲ་མཧཱ་ཀ་ལ་ཡ་ དང༌། ཡོན་ཏན་ གུརྞ་ཧྲི་ དང༌། འཕྲིན་ལས་ བསྙེན་པ་བཞི་གཅིག་ཏུ་བསྒྲིལ་བ་གལ་ཆེའོ་ དང༌། དེའི་ལས་ མདུན་དུ་བྱ་རོག་མ་མ་བྱམས་ བཞི་ནི་གཞུང་ན་གསལ་ལོ། །ཐུན་མོང་མ་ཡིན་པ་འདི་ལ་ཡི་གེ་གཉིས་དང་གསུམ་གྱི་གནད་ཞལ་ལས་ཤེས། ཁྱད་པར་ཅན་དེ་ལ་བྱ། དགའ་སྤྲོ་བྱས་ནས་ཉམས་སུ་བླང༌། ཐུགས་ཀྱི་ སེམས་ཡི་དམ་ལྷ་བྱ་རོག་གསུམ་ ལས་གསུམ་སྟེ། སེམས་གསུམ་ བསྐྱེད་རིམས་ཀྱི་གནད་ལ་ཟེར་ གནད་དུ་བཏང་བ་དང་གཅིག །དྭངས་མའི་སྲོག་ཉམས་སུ་བླང་བའི་གདམས་ངག་དང་གཉིས། ཞེ་གནག་པའི་ཚུལ་གྱིས་བསྒྲལ་བར་བྱ་སྙམ་པ་དང་གསུམ། །ཡི་དམ་ལྷ་དང་དབྱེར་མེད་པར་བསྒོམས་པ་སྐུའི་དམ་ཚིག་གི་རྒྱ། རྒྱུན་པར་བཟླས་པ་གསུང་གི་དམ་ཚིག རྒྱུན་གཏོར་མ་ཆག་པ་དམ་རྫས་ཀྱི་དམ་ཚིག སྤྱོད་པ་གང་ཡིན་ཡང་མ་ཡེངས་པ་ཐུགས་ཀྱི་དམ་ཚིག གལ་ཏེ་ཉམས་ན་བཤགས་པ་དང་བསྐང་བ་བྱའོ། །དེ་ལྟར་རྟགས་དཔག་ཏུ་མེད་པ་བཤད་ཀྱང༌། ཞལ་དངོས་སུ་མཐོང་བ་རབ་ཡིན། མི་འགྱུར་བའི་རྟགས་བྱ་རོག་ཡིན། ལྡོག་པའི་རྟགས་ངེས་པར་འཁོར་རྒྱུ་མེད་པ་ཡིན། ཤིན་ཏུ་གསང་བ་གལ་ཆེའོ། །ཞག་བདུན་ན་ཞལ་ལྟ་བར་བྱེད་པ་འདི་ལ་དོན་གསུམ་སྟེ། ཕྱིའི་འཁོར་ལོ་ལ་བརྟེན་པ་དང༌། ནང་གི་འཁོར་ལོ་ལ་བརྟེན་པ་དང༌། རྒྱབ་ཀྱི་གནད་ཡིག་གཉིས་པ་བཅུག་ལ། གནད་བཅོ་ལྔའི་བཟླས་པ་གནད་དུ་འགྲོ་བ་གལ་ཆེ། ཕྱོགས་ཐམས་ཅད་ནས་རང་དང་འདྲ་བ་དཔག་ཏུ་མེད་པ་བྱོན་ནས་བ་སྤུའི་བུ་ག་ཐམས་ཅད་ནས་འདུས་ཏེ། སྙིང་གི་དྭངས་མའི་སྲོག་ལ་བསྟིམ་པ་གལ་ཆེ། ནང་གི་འཁོར་ལོ་ནི། སྙིང་རྣམས་བསྒོམས་པས་བཅས་ནི། ཕྱིའི་ཙཀྲ་ནི་འཛིན་གཏོར་གྱི་བཅས་ཡིན་ཏེ། སའམ་ཤིང་ལས་ས་དབུས་སུ་གྲུ་གསུམ་གཡས་གཡོན་དུ་གསུམ་དང་བཞི་བྱའོ། །ཡང་ན་པདྨ་འདབ་གསུམ་ལྟེ་བ་དང་བཞི་བྱའོ། །དེ་ནས་དབུས་སུ་གཏོར་མ་ཆེ་བ་ཞིག་བཞག གཞན་དེ་ལས་ཆུང་བ་ལ་མཉམ་པ་བཞི་བཞག བྱིན་རླབས་ནི་རླུང་མེ་སྦུད་སྦར་གྱིས་དབུལ། དབུ་མའི་ཐད་ཀའམ།

སྟེང་གི་ནམ་མཁའ་ལ་གདན་གསུམ། སྟེང་ན་ལྷན་སྐྱེས་དང་བྱ་རོག་དབྱེར་མེད་པར་བཞུགས་པར་བསྒོམ། དེའི་མདུན་གྱི་གཏོར་མའི་སྟེང་གི་ནམ་མཁའ་ལ་ནག་པོ་སྟོང་གིས་བསྐོར་བར་བསྒོམ། གཡས་པ་སེངྒེའི་གདོང་ཅན་ལ་ཤ་ཟ་འབུམ་གྱིས་བསྐོར་བར་བསྒོམ། གཡོན་དུ་དམར་མོ་རྩ་འཇིབ་མ་ལ་མ་མོ་བྱེ་བས་བསྐོར་བར་བསྒོམ། མི་རོའི་གདན་ལ་བཞུགས་པ། ཡང་དེ་རྣམས་ཁོ་ན་འདྲ་བ་དཔག་ཏུ་མེད་པ་བྱོན་ནས་དེ་རྣམས་ལ་ཐིམ་ཞིང་རྒྱུན་དུ་བཞུགས་པར་བསྒོམ། ཞག་བདུན་ཟེར་ཡང་ཟླ་བའི་མིང་ཡིན་ཏེ། དུས་ཀྱི་བསྙེན་པ་རབ་ཟླ་བ་གཅིག འབྲིང་ཟླ་བ་གསུམ། ཐ་མ་ཟླ་བ་གཅིག་བྱེད་པ་ཡིན། གྲངས་ཀྱི་བསྙེན་པ་ནི་རབ་འབུམ་གཅིག་གཉིས། འབྲིང་གཅིག་བཞི། ཐ་མ་བདུན་བྱེད་པ་ཡིན། མཚན་མའི་བསྙེན་པ་ནི། རབ་དངོས་སུ་ཞལ་མཐོང༌། འབྲིང་ཉམས་སྣང་ལ་མཐོང༌། ཐ་མ་རྨི་ལམ་ལ་ཡིད་ཆེས་པའི་བཟང་ལྟས་སྣ་ཚོགས་རྨི་བ་ཡིན་རྫོགས་སོ། །དཔལ་རྒ་ལོའི་ཐུགས་བཞེད་ཀྱི་བཅུད་ཞལ་གྱི་གདམས་པ་ལས། ལས་སྦྱོར་མི་དགོས་པ་ཤིན་ཏུ་གསང་བས་བཀའ་རྒྱ་ཡོད། ༔ མངྒ་ལཾ། བྷ་ཝནྟུ། ཤུ་བྷཾ།། །། ༨༦༤༽ ༄། །དཔལ་ཡེ་ཤེས་ཀྱི་མགོན་པོ་ནག་པོ་ཆེན་པོའི་ཐུགས་སྒྲུབ།། དཔལ་ཧེ་རུ་ཀ་ལ་ཕྱག་འཚལ་ལོ། །བླ་མ་དཔལ་གྱིས་དུར་ཁྲོད་ཆེན་པོ་བསིལ་བའི་ཚལ་དུ་ནག་པོ་ཆེན་པོ་ཞལ་གཟིགས་ནས། ནག་པོ་ཆེན་པོ་ཉིད་ཀྱིས་སྲོག་གི་སྙིང་པོ་ཕུལ། བསྟོད་པ་མཛད་པའི་དུས་སུ་སྒྲུབ་པའི་ཐབས་འདི་ཐུགས་ལ་འཁྲུངས་པ་ལགས་སྐད། དེའི་ཞལ་ ཡི་དམ་ནག་པོ་ཆེན་པོས་ལུང་བསྟན་པ། ལས་དང་སྐལ་བར་ལྡན་པ་ཡིས། །རྒྱལ་བ་འབྱུང་བར་ལུང་བསྟན་པའི། །བསོད་ནམས་སྙིང་པོའི་རྣལ་འབྱོར་ཁྱོད། །ང་ཡི་ཐུགས་ཀྱི་སྤྲུལ་པ་ཡི། །སངས་རྒྱས་བསྟན་པ་བསྲུང་བར་མཛོད། །ཅེས་གསུངས་སོ། གྱི་གདམས་པ་འདི་ལ་གནད་རྣམ་པ་བཞི་སྟེ། གསང་བ་རྟེན་གྱི་གནད། བསྐྱེད་རིམ་གོ་ཟློག་གི་གནད། བཟླས་པ་སྲོག་གི་གནད། ནག་པོ་ཆེན་པོ་ལུས་དང་གྲིབ་མ་བཞིན་དུ་མི་འཁོར་ཀ་མེད་ཀྱི་གནད་དང་བཞིའོ། །དེ་ལ་དང་པོ་གསང་བ་རྟེན་གྱི་གནད།

ཡི་གེ་ནས་བཤད་པའི་ཕྱི་རྟེན་ནང་རྟེན་ལ་སོགས་པ་རྣམས་གནད་མི་ཆེ་སྟེ། གསང་བ་རྟེན་གྱི་གནད་འདི་མ་ཤེས་ན་ནག་པོ་ཆེན་པོ་དབང་དུ་མི་འདུ། གཉིས་པ་བསྐྱེད་རིམ་གོ་བཟློག་གི་གནད་འདི་མ་ཤེས་ན་སྒྲུབ་པ་ལ་བོགས་མི་ཐོན། གསུམ་པ་བཟླས་པ་སྲོག་གི་གནད་མ་ཤེས་ན་ནག་པོ་ཆེན་པོ་མི་འགྲུབ་པ་ཡིན། བཞི་པ་ལུས་དང་གྲིབ་མ་བཞིན་དུ་འགྲོགས་པའི་གནད་ནི། ཙཀྲ་བཞི་རྫས་རྣམས་བཅང་བར་བྱའོ། །དཔལ་ནག་པོ་ཆེན་པོ་དབང་དུ་བསྡུ་ཞིང་ལས་ཉན་པ་གསང་རྟེན་གྱི་གནད་ཡིན་པས་གསང་རྟེན་ལུས་ལ་བཅང་བ་གལ་ཆེ་བས་ཞལ་ལས་ཤེས་པར་བྱ་ཞེས་པ་ནི། དེ་ལ་གསང་བ་རྟེན་གྱི་བཅས་ནི་རང་ཧེ་རུ་ཀ་ཡབ་ཡུམ་དུ་བསྒོམ་པའམ་དཔལ་རྡོ་རྗེ་རྣལ་འབྱོར་མར་བསྒོམས་པའི་གསང་གནས་སུ་ཆོས་འབྱུང་གྲུ་གསུམ་སྔོན་པོ་ཞིག་བསྒོམ། དེའི་ནང་དབུས་སུ་དཔལ་ནག་པོ་ཆེན་པོ་ཆགས་པའི་ཡུམ་དགའ་བྱེད་དབང་ཕྱུག་མ་སྐུ་མདོག་སྔོན་མོ་ཞལ་ཅིག་ཕྱག་བཞི་མ། གཡས་དང་པོ་ན་རལ་གྲིའམ་གྲི་གུག །གཉིས་པས་ཚངས་པའི་མགོ་བོ་ཁྲག་འཛག་པ་བསྣམས་པ། གཡོན་དང་པོ་ན་ཙིཏྟ། གཉིས་པ་ན་མདའ་གཞུ་བསྣམས་པའོ། །དེའི་གསང་བའི་གནས་སུ་ཡབ་ཀྱི་ས་བོན་ཧཱུྂ་ནག་པོ་བསམ། འདི་རྟག་ཏུ་བསྒོམ་མི་དགོས། དམ་ཚིག་ཏུ་ཉིན་ལན་གསུམ། མཚན་ལན་གསུམ་ཙམ་དུ་དྲན་པར་བྱ། སྒྲུབ་པའི་དུས་སུ་གྲངས་མང་དུ་བསྒོམ། གནད་འདིས་ནག་པོ་ཆེན་པོ་དབང་དུ་འདུ་ཞིང་ལས་ཉན་པ་ཡིན་པས་གསང་རྟེན་ལུས་ལ་བཅང་བ་འདི་གལ་ཆེའོ། །བཟླས་པ་སྲོག་གི་གནད་ལ། ཨོཾ་མ་ཧཱ་ཀཱ་ལ་ཧཱུྂ་ཕཊ། ཅེས་པ་འདི་མགོན་པོ་སྤྱིའི་སྙིང་པོ་ཡིན། འདིས་ནག་པོ་ཆེན་པོ་ཕྱག་བཞི་པ་མི་འགྲུབ་པས། སྒོས་ཀྱི་སྲོག་སྙིང་བཏགས་ནས་བསྒྲུབ་ན་ཞལ་མྱུར་དུ་མཐོང༌། མ་མཐོང་ཡང་རྟགས་མྱུར་དུ་ཡོང་ངོ༌། །དེ་ནས་རང་ལྷན་སྐྱེས་སུ་བསྒོམ། མདུན་དུ་ནག་པོ་ཆེན་པོ་ཕྱག་བཞི་པ་སྒྲུབ་ཐབས་ལྟར་བསྐྱེད་ལ། ཨོཾ་བཛྲ་མཧཱ་ཀཱ་ལཱ་ཡ་ཧཱུྃ་ཧཱུྂ་ཕཊ། ཨོཾ་བཛྲ་ཀ་ཝུ་པ་མ་ཧཱ་ཀཱ་ལཱ་ཡ་ཧཱུྂ་ཧཱུྂ་ཕཊ།

ཨོཾ་ཀི་ན་ཤྭ་ར་སྙིང་ཁ་རག་ཙིཏྟ་སྲོག་ལ་དུང་དུང༌། དུན་དུན། བྲེང་བྲེང༌། ཛ་ཛ་ཧཱུྂ། ཅེས་ནུས་ཚད་བགྲང་ངོ༌། །དེ་ནས་སྒྲུབ་པའི་ཚེ་མཚམས་དམ་པར་བཅད། སྨྲ་གཅད་བྱས་ལ། གཏོར་མ་ཁ་ཡར་ལ་བསྟན་ནས་བསྐུལ་བྱ། དེའང་ཞག་བདུན་ཕྲག་དང་པོ་ལ་རྐང་པ་བརྒྱད་པས་བསྟོད་པ་བྱ། བདུན་ཕྲག་གཉིས་པ་ལ་སློབ་དཔོན་ནག་པོ་པས་ཞལ་གཟིགས་པའི་བསྟོད་པས་བསྟོད། བདུན་ཕྲག་གསུམ་པ་ལ་བསིལ་བ་ཚལ་མས་བསྟོད། བསྐྱེད་རིམ་ནག་པོ་ཆེན་པོ་ཡི་མ་ཐུབ་ན་སྲས་སུ་བཀའ་ཉན་པར་བསམས་ལ་སྒྲུབ་པར་བྱའོ། །དེས་དབང་དུ་འདུས་ནས་བཀའ་མི་ཉན་མི་སྲིད་དོ། །དེ་ལྟར་བསྒྲུབས་ཀྱང་རྟགས་བུལ་བར་བྱུང་ན། ཤིན་ཏུ་གོ་བཟློག་གི་བསྐྱེད་རིམ་ནི། རང་ཧེ་རུ་ཀར་བསྒོམས་ནས་དེའི་ཐུགས་ཀར་རྡོ་རྗེ་རྩེ་ལྔ་པ། དེའི་ལྟེ་བའི་ནང་དུ་ནག་པོ་ཆེན་པོ་བསྒོམས་ལ་བསྒྲུབ་ན་མྱུར་དུ་འགྲུབ་བོ། །བཞི་པ་ལུས་དང་གྲིབ་མ་བཞིན་དུ་འགྲོགས་པའི་གནད་ནི། དེ་ཡབ་ཡུམ་གོ་བཟློག་ཙཀྲ་གསུམ་དང་བཞིའོ། །དེ་ཁ་སྤྲད་པའི་ནང་དུ་རྟ་ནག་གི་སྙིང་དུམ་ཅིག ཁྱི་ནག་གི་སྙིང་དུམ་སྣ་རྩེ། པདྨ་རཀྟ། མིའི་སྙིང་དུམ་ཅིག ལ་ཕུད༌། ཉའི་སྙིང༌། རྒྱ་སྤོས་དང་བདུན་ནོ། །རང་ཧེ་རུ་ཀར་བསྒོམས་པའི་ཐུགས་ཀ་ནས་ཧཱུྂ་མཐིང་ནག་ཅིག་མདུན་དུ་བྱོན་པར་བསྒོམ། དེ་ཉིད་རྡོ་རྗེ་རྩེ་ལྔ་པ་སྔོན་པོ་ཧཱུྂ་གིས་མཚན་པར་བསམས། དེ་ཡོངས་སུ་གྱུར་པ་ལས་ནག་པོ་ཆེན་པོར་བསྒོམ། རང་ཧེ་རུ་ཀའི་ང་རྒྱལ་གྱིས་དཔྲལ་བར་ཨོཾ་དཀར་པོ་ཞིག་བྱུང་ནས་ནག་པོ་ཆེན་པོའི་དཔྲལ་བར་ཞུགས། ཡང་རང་གི་སྨིན་མཚམས་ནས་ཧེ་རུ་ཀ་ཚོན་གང་པ་ཞིག་བྱུང༌། ཨོཾ་གྱི་སྟེང་དུ་བྱོན། སྐུས་བྱིན་གྱིས་བརླབས་ནས་སྐུ་དབང་དུ་འདུས་པར་བསམ། རང་གི་མགྲིན་པ་ནས་ཨཱཿདམར་པོ་ཧེ་རུ་ཀ་དམར་པོས་གསུང་བྱིན་གྱིས་བརླབས་ནས་དབང་དུ་འདུས། ཡང་སྙིང་ག་ནས་ཧཱུྂ་མཐིང་ནག་ཧེ་རུ་ཀ་ནག་པོས་ཐུགས་བྱིན་གྱིས་བརླབས། དབང་དུ་འདུས་པར་བསམ་མོ། །དེ་ལྟར་བསྒོམས་པས་རང་གི་སྐུ་གསུང་ཐུགས་ནག་པོའི་སྐུ་གསུང་ཐུགས་ཨོྂ་ཨཱཿཧཱུྂ་གིས་སྦྲེལ་ལ་བསྒྲུབ་པར་བྱའོ། །དེ་ནས་རྨི་ལམ་དང་དངོས་སུ་རྟགས་བྱུང་ནས་རྦད་ན་ནག་པོ་ཞལ་ཕྱིར་བསྟན་ལ་བསྙེན་པ་བསྐྱལ་ལོ། །དེ་ལྟར་བྱས་ཀྱང་འགྲུབ་ཏུ་མ་བཏུབ་ན།

ནག་པོ་ཧེ་རུ་ཀའི་མདུན་དུ་སྤྱི་གཙུག་ཏུ་བསྒོམ་ན་མི་འགྲུབ་མི་སྲིད་དོ། །དེ་ལྟར་སྒྲུབས་ཀྱང་རྟགས་མ་བྱུང་ལས་བྱེད་དུ་མ་བཏུབ་ན་རང་མགོན་པོ་ཆེན་པོར་བསྒོམ། དཔལ་ཧེ་རུ་ཀ་མདུན་དུ་བསྒོམ་ལ་རང་གིས་ཕར་ལ་བཀའ་ཉན་པར་བསམས་ལ་སྒྲུབ་པར་བྱའོ། །དེས་དབང་དུ་འདུས་ནས་བཀའ་མི་ཉན་མི་སྲིད་དོ། །དེ་ལྟར་བསྒྲུབས་ཀྱང་རྟགས་བུལ་བར་བྱུང་ན། ཤིན་ཏུ་གོ་བཟློག་གི་བསྐྱེད་རིམ་ནི། རང་ཧེ་རུ་ཀར་བསྒོམས་ནས་དེའི་ཐུགས་ཀར་རྡོ་རྗེ་རྩེ་ལྔ་པ་ལྟེ་བའི་ནང་དུ་ནག་པོ་ཆེན་པོ་བསྒོམས་ལ་སྒྲུབ་ན་མྱུར་དུ་འགྲུབ་བོ། །བཞི་པ་ལུས་དང་གྲིབ་མ་བཞིན་དུ་འགྲོགས་པའི་གནད་ནི། དེ་ཡང་ཡབ་ཡུམ་གོ་བཟློག་གི་འཁོར་ལོ་གསུམ་དང་བཞིའོ། །དེ་བཞི་ཁ་སྤྲད་ཀྱི་ནང་དུ་རྟ་ནག་གི་སྙིང་དུམ་ཅིག །ཁྱི་ནག་གི་སྙིང་རྩེ་སྣ་རྩེ། ལྕེ་རྩེ་དང་པདྨ་རཀྟ། མི་སྙིང་དུམ་ཅིག སྐྱེས་པ་གྲིར་ཤི་བའི་སྙིང་རྩེ། ལ་ཕུད། ཉའི་སྙིང༌། རྒྱ་སྤོས་དང་བདུན་བྱ་རོག་གི་སྙིང་ཤུན་དུ་བཅུག་ལ། རིན་པོ་ཆེ་སྣ་ལྔ་སྨན་ཨ་མྲྀ་ཏ། དར་དམར་པོས་བསྡམས་ལ་མིས་མ་མཐོང་བར་མཆན་ཁུང་གཡོན་དུ་དར་ནག་ཏུ་བཏུམ་ལ་ལུས་ལ་བཅང་ངོ༌། །དེས་ནག་པོ་ཆེན་པོ་ལུས་དང་གྲིབ་མ་བཞིན་འགྱུར་རོ། །དེ་ལྟར་ཡེ་ཤེས་མགོན་པོ་འགྲུབ་ན་ལས་མགོན་རང་བཞིན་གྱིས་ལས་བྱེད་དེ། རྒྱལ་པོ་དབང་དུ་འདུས་པའི་བློན་པོའམ་འབངས་དང་འདྲའོ། །ལས་མགོན་ཐོད་ནག་ལྟར་བྱས་ཀྱང་ཆོག དེ་ལྟར་སྒྲུབས་ནས་ཉམས་སུ་བླངས་པས་རབ་ཀྱིས་ཞག་བདུན་ན་ཞལ་མཐོང༌། འབྲིང་གིས་ཉི་ཤུ་རྩ་ཅིག ཐ་མས་ཀྱང་ཟླ་བ་གསུམ་ན་ཞལ་མཐོང་ངོ༌། །མཐོང་ལུགས་ལ་གསུམ་སྟེ། རབ་དངོས་སུ་མཐོང་བ། འབྲིང་གིས་སྒྲ་དང་ཐུག་ཆོམ་དུ་བྱུང་ན། ཧ་ཧ་ཧི་ཧི་ཀྲུང་ཀྲུང་ཏྲུང་ཏྲུང་ཧཱུྂ་ཧཱུྂ། ཅེས་སྒྲུབ་ཁང་དུ་འབྱུང་ངོ༌། །ཐ་མའང་རྨི་ལམ་དུ་བྱོན་ནས་དངོས་གྲུབ་ཅི་འདོད་ཟེར་ནས་སྔར་གྱི་སྒྲ་སྒྲོག་པ་འབྱུང་ངོ༌། །དེ་ལྟར་གྲུབ་པ་ལ་ཆོས་གསུམ་དང་ལྡན་དགོས་ཏེ།

ཧེ་རུ་ཀ་ལ་བསྙེན་པ་གྲངས་སམ། རྟགས་ལ་སོགས་པ་སྔོན་དུ་སོང་ནས། བླ་མ་ལ་གུས་པས་གདམས་ངག་ལ་ཡིད་ཆེས་པ། དེ་ལྟར་བསྒྲུབས་ནས་ལས་མགོན་དགྲ་ལ་ཁ་བསྟན་པ་ཙམ་གྱིས་ཆོག་གསུང་ངོ༌། །དེ་ནས་ལས་མགོན་ཐོད་ནག་ལྟར་བྱས་ཀྱང་ཅུང་བསྐུལ་དཀའ་བ་བྱུང་ན་ཡང༌། འདི་ལྟར་གསལ་བར་བྱ་སྟེ། རང་ཧེ་རུ་ཀར་གསལ་བར་བསྒོམ། མདུན་དུ་ནག་པོ་ཆེན་པོ་བསྒོམས་ལ་དེ་གཉིས་ཀྱི་བར་དུ་ལས་མགོན་སྤྱི་གཙུག་ཏུ་བསྒོམ། དཔལ་ཆེན་པོ་གཉིས་ཀྱི་ཐུགས་ཀ་ནས་རང་གི་སྔགས་ཀྱི་འོད་ཟེར་དང་བཅས་པས། ཁོའི་ལུས་དཀྲིས་པས་ཁོ་རང་དབང་མེད་པར་འདར་ཅུག་ཅུག་ཡོད་པས་ཆེ་གེ་མོ་ཁྱུར་ཁྱུར་ཟོས་པར་བསམ་ཞིང༌། དཔལ་ཆེན་གཉིས་ཀྱིས་སྔགས་ཀྱི་བར་དུ་ལས་མགོན་གྱི་སྔགས་བཅུག་ལ་བགྲང་བས་རྨི་ལམ་མམ་མངོན་སུམ་དུ་རྟགས་འབྱུང༌། དེར་དར་སྣ་ལྔས་དྲིལ་ལ། ཚོན་སྐུད་སྣ་ལྔས་རྒྱ་གྲམ་དུ་བཅིངས་ལ་དར་དམར་པོས་དྲིལ་ལོ། དུས་དེར་ཁ་བསྒྱུར་བས་ཆོག །གནད་ཀྱི་གདམས་པ་ཐུན་མོང་མ་ཡིན་པའི་ཞལ་གདམས་ཤིན་ཏུ་གསང་བའོ། །བཀའ་རྒྱ་ཡོད། དཔལ་ཁྲག་འཐུང་གི་རྒྱལ་པོ་ལ་ཕྱག་འཚལ་ལོ། །ཙཀྲའི་བསྲུང་བ་ནི། དར་ནག་ལ་བྱ་རོག་གདོང་ཅན་གྱི་གཟུགས་མཚལ་དང་བྱ་རོག་གི་ཁྲག་གིས་བྲིས་ལ། དེའི་ཐུགས་ཀར་ཨེ་གྲུ་གསུམ་བྲི། དེའི་དཀྱིལ་དུ་ཧཱུྂ་གི་མཐའ་མ་སྲོག་སྙིང་གིས་བསྐོར། རོ་རས་ལ་ཀཱ་ལི་ནག་མོའི་གཟུགས་ཤིག་འབྲི། དེའི་དཀྱིལ་དུ་མུཾ་སྨུག་ནག་གཅིག་འབྲི་མཐར་མ་མོའི་སྲོག་སྙིང་གིས་བསྐོར། དེའི་མཐའ་མར་པདྨས་བསྐོར་བ་བྱའོ། །ཡང་ནག་པོ་ཕྱག་བཞི་པའི་ཐུགས་ཀར་ཧཱུྃ་ལས་སྙིང་པོའི་མཐའ་མ་སྲོག་སྙིང་གིས་བསྐོར། དེའི་མཐའ་མ་རྡོ་རྗེའི་ཕྲེང་བས་བསྐོར་བར་བྱའོ། །དེ་ནས་རབ་གནས་བཏབ་ལ་ལུས་ལ་བཅང་ངོ༌། །། ༨༦༥༽ ༄། །དཔལ་ཡེ་ཤེས་ཀྱི་མགོན་པོ་ནག་པོ་ཆེན་པོའི་དམ་ཚིག་ཐུགས་ཀྱི་སྒྲུབ་ཐབས།། དཔལ་ཧེ་རུ་ཀ་ལ་ཕྱག་འཚལ་ལོ། །དཔལ་ཡེ་ཤེས་མགོན་པོ་ལྕམ་དྲལ་སྒྲུབ་པའི་ཐབས་འདི་ལ་དོན་གསུམ་སྟེ།

ཕྱི་སྒྲུབ་དང༌། ནང་སྒྲུབ་དང༌། གསང་སྒྲུབ་གསུམ་ལས། དང་པོ་ཕྱི་སྒྲུབ་ནི་གནས་དབེན་ཞིང་ཉམས་དགའ་བ་ཡིད་དུ་འོང་བར་དམ་ཚིག་དང་སྡོམ་པ་དང་ལྡན་པའི་རྣལ་འབྱོར་པས། དང་པོ་བཀའ་སྡོད་དུ་བསྒྲུབ་པ་འདི་བྱ་སྟེ། པཱུ་ཛ་དང་བ་ལིང་ལེགས་པར་བཤམས་ཏེ། རང་ཉིད་དཔལ་ལྷན་སྐྱེས་སུ་བསྒོམས་པའི་མདུན་དུ་མགོན་པོ་བསམས་ལ། ཁྱད་པར་དུ་བླ་མ་འདིའི་ལུགས་ཀྱི་གནད་རྣམ་པ་ལྔ་སྟེ། སྐུ་མི་འགྱུར་བར་བྱ་བའི་ཕྱིར་བསྐྱེད་པའི་ཆོ་ག་ནི། རང་ལྷན་སྐྱེས་ཀྱི་ཐུགས་ཀའི་ཧཱུྂ་ལས་འོད་ཟེར་འཕྲོས་པ་ལས་མདུན་དུ་པདྨ་ཉི་མའི་གདན་སྟེང་དུ་ཧཱུྂ་ནག་པོ་འཕྲོས་པ་ལས་རྡོ་རྗེ་གྲི་གུག་ཡུ་བ་ལ་ཧཱུྂ་གིས་མཚན་པ་ཞིག་བསམས། དེ་ལས་འོད་ཟེར་འཕྲོས་པས་བསྟན་པ་ལ་གནོད་པའི་དགྲ་བགེགས་ཐམས་ཅད་བསྒྲལ་ནས་ཚུར་འདུས་པས་ཧཱུྂ་རྡོ་རྗེ་གྲི་གུག་དང་བཅས་པ་ཡོངས་སུ་གྱུར་པ་ལས། ཡེ་ཤེས་མགོན་པོ་ཞལ་གཅིག་ཕྱག་བཞི་པ་སྐུ་མདོག་མཐིང་ནག་སྤྱན་གསུམ་པ་ཕྱག་གཡས་པ་བེ་ཏའི་འབྲས་བུ། གཉིས་པ་རལ་གྲི། གཡོན་དང་པོ་ཐོད་པ་ཁྲག་གིས་བཀང་བ། འོག་མ་ན་ཁ་ཊྭཱཾ་ག་བསྣམས་པ། ཐོད་པ་སྐམ་པོ་ལྔས་དབུ་བརྒྱན་པ། རློན་པ་ལྔ་བཅུའི་དོ་ཤལ་བྱས་པ། རིན་པོ་ཆེ་དང༌། རུས་པ་དང༌། སྦྲུལ་གྱིས་བརྒྱན་པ། ཤིན་ཏུ་འཇིགས་སུ་རུང་བའི་སྐུར་བསྒོམ། དེ་ནས་ཡེ་ཤེས་སེམས་དཔའ་སྤྱན་དྲངས་ལ་མཆོད་བསྟོད་བྱས་ལ་བསྟིམ་མོ། །ནུས་པ་མི་ཉམས་པར་བྱ་བའི་ཕྱིར། སྐུ་གསུང་ཐུགས་བྱིན་གྱིས་བརླབས་པ་བརྟན་པ་ནི། སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་མཐིང་ནག་གསུམ་བསམས་ལ་ཐུན་འགོ་ཐམས་ཅད་དུ་ཨོཾ་ཨཱཿཧཱུྃ་བརྒྱ་རྩ་བརྒྱད་ལན་གསུམ་བཟླས་སོ། །ནག་པོ་ཆེན་པོ་སྒྲུབ་པའི་དུས་སུ་སྣང་སྲིད་ཀྱི་ལྷ་མ་སྲིན་སྡེ་བརྒྱད་དང་སྦྲེལ་ནས་སྒྲུབ་པའི་གདམས་ངག་ནི། དཔལ་ནཱ་ལནྡྲ་དང༌། དུར་ཁྲོད་ཆེན་པོ་བསིལ་བའི་ཚལ་ནས་སྤྱན་དྲངས་པའི་དུས་སུ་མགོན་པོ་དང་ལྷ་མོ་དཔག་ཏུ་མེད་པ་ལྷ་མ་སྲིན་སྡེ་བརྒྱད་དང་བཅས་པ་སྤྱན་དྲངས་ལ་བསྟིམ་པའོ། །དངོས་གྲུབ་མྱུར་དུ་ཐོབ་པར་བྱ་བའི་ཕྱིར་ཏིང་ངེ་འཛིན་གྱི་བྱེད་པ་ལས་ཕྲིན་ལས་བཞི་ལ་ཞི་བ་ལ་སྔགས་ཁ་དོག་དཀར་པོ།

རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོ། མཚན་མ་ཉེ་བར་བྱ་བའི་ཕྱིར་སྔགས་ཀྱི་བྱེད་པ་བསྟན་པ་ལ། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ། ཨོཾ་མཧཱ་ཀཱ་ལཱ་ཧཱུྂ་ཕཊ། ཨོཾ་བཛྲ་མ་ཧཱ་ཀཱ་ལ་ཧཱུྂ་ཧཱུྂ་ཕཊ། སྤྱིར་སྒྲུབ་པའོ། །ཁྱད་པར་དུ་ནང་གི་སྒྲུབ་པ་ལ་རང་ཉིད་ཡེ་ཤེས་ཀྱི་མགོན་པོ་ཕྱག་བཞི་པར་བསྒོམ། ལྷན་སྐྱེས་དབུ་ཐོག་ཏུ་ཡང་ཞལ་གཅིག་ཕྱག་གཉིས་པ་གྲི་གུག་དང་ཐོད་པ་བསྣམས་པ་ཐུགས་ཀར་བསྒོམ་མོ། །ཨོཾ་བཛྲ་མ་ཧཱ་ཀཱ་ལ་ཧཱུྂ་ཧཱུྂ་ཕཊ་

ཡི་གེ་བཅུ་པའོ ། ད་ནི་གསང་བ་སྲོག་གི་སྒྲུབ་པ་ཐུན་མོང་མ་ཡིན་པ་ལ་གནས་ནི་བྲག་ནག་པོ། བྱ་རོག་ཚང་ཅན་ལྷོ་ནུབ་ཏུ་བལྟས་པའོ། །གཏོར་མ་འབྲུ་ནག་པོ་ལ་བྱས་པའི་ཤ་ཆེན་གྱིས་བརྒྱན་པ་དཔལ་འཁོར་ཅན་བྱའོ། །སྲོག་གི་གནད་བཞི་ལས། དྭངས་མའི་སྲོག་ཕྱག་རྒྱ་ཆེན་པོའོ། །གནས་པའི་སྲོག་ཡི་གེ་ཧཱུྂ་མཐིང་ནག་འོད་འཕྲོ་བའོ། །གདགས་པའི་སྲོག་ལ་སྔར་གྱི་སྔགས་དེ་ཚོའི་སྟེང་དུ་ཡི་གེ་བཅུ་གསུམ་པ་སྟེ། ཨོཾ་བཛྲ་ཀ་ཝུ་པ་མཧཱ་ཀཱ་ལཱ་ཡ་ཧཱུྂ་ཧཱུྂ་ཕཊ། འདི་བྱ་རོག་ཅན་གྱི་སྙིང་པོ་ཐུན་མོང་མ་ཡིན་པའོ། །འཁྲུལ་པའི་སྲོག་ནི་ཡི་གེ་ཏྲི་སེར་པོ་བསྒོམ་པ་འདི་ནི་དྲག་པོ་མངོན་སྤྱོད་ཀྱི་སྲོག་དང་ཆོ་འཕྲུལ་གྱི་དུས་སུ་དགོས་སོ། །དང་པོ་ཞལ་ཉེ་བར་ལྟ་བ་ལ་བསྙེན་པའི་མན་ངག་ཞག་བདུན་མར་གྲགས་པ་ལ་མྱུར་དུ་བསྐུལ་བ་ཝུ་པ། ཞེས་འཇུག་པ། ཚིག་སོ་འཇུག་པའོ། །མདུན་དུ་བསྐྱེད་ལ་སྐུ་འདར་བ་དང༌། འདར་བར་སྒོམ་མོ། །ཨོཾ་བཛྲ་ བདེ་མཆོག་ ཀ་ཝུ་པ་མཧཱ་ བྱ་རོག་གདོང་ཅན་ ཀཱ་ལཱ་ཡ་ ཡེ་ཤེས་མགོན་པོ ་ཧཱུྂ་ཧཱུྂ་ཕཊ། ཅེས་པའོ། །ཀ་ལི་ཡ་འཇུག་པ་ནི་སྒྲུབ་པའི་དུས་སུ་འཇུག་པའོ། །ལས་སྦྱོར་དུས་སུ་འཇུག་པ་ནི་འཁྲུལ་པའི་སྲོག་འཇུག་པ་སྟེ་སུ་ཏྲི་ཡ་མ་དུ་ཛ། མཧཱ་ཀཱ་ལ་སུ་ཏྲི་ཡ་མ་དུ་ཛ༔ ལས་མགོན་གྱི་སྔགས་འཇུག་པ་ཡིན་ནོ། །ལས་མགོན་གསུམ་གྱི་སྔགས་ནི། ཨོཾ་མཧཱ་ཀཱ་ལཱ་གུ་ཎ་ཧྲི་ད་ཧཱུྂ་ཕཊ། ཨོཾ་མཧཱ་ཀཱ་ལཱ་ཏྲག་ཤད་ཛ། ཨོཾ་མཧཱ་ཀཱ་ལཱ་སིདྡྷི་ཡ་མ་དུ་ཛ། ཏྲི་སེར་པོ་སྒོམ་དུས་སུ་མདུན་དུ་ཡེ་ཤེས་པ་དང་ལས་མགོན་གསུམ་ག་འདར་བ་གནད་ཆེའོ། །བསྐྱེད་རིམ་གོ་བཟློག་གི་གནད་ནི། རང་ཉིད་ཡེ་ཤེས་མགོན་པོ་ལྷན་སྐྱེས་ལྟེ་བའི་ནང་དུ་ལས་མགོན་གསུམ་གྱི་གྲི་གུག་ཐོད་པ་ཅན་འཇིགས་སུ་རུང་བ་གསུམ་མདུན་དུ་གསལ་བ་ལ། རང་གི་ས་བོན་ལས་འོད་འཕྲོས་པས་ཁོང་དབང་དུ་འདུས་པར་བསམ། ཡེ་ཤེས་མགོན་པོ་ལ་འཁོར་ཌཱ་ཀི་མ་བརྒྱད་ཡུམ་ཙཎྜི་ཀ་དང་བཅས་པའི་གསང་སྒྲུབ་ཀྱི་སྔགས་ནི།

ཨོཾ་ཧྲཱིཿཧཱུྂ་ཀཱ་ལི་མཧཱ་ཀཱ་ལི་ཙ་མུ་ཏྲི་ཀམ་ཀ་ལི། ར་ག་ཏ་པ་ཏ་ན། བྷཀྵ་ནི་ཡ་མ་ཀ་སེ། སརྦ་ན་དྷི་སྟམྦྷ་ཡ་ཧཱུྂ་ཕཊཿ སྔགས་ཀྱི་གནད་ནི། སྔ་མ་དེ་རྣམས་དང་ལས་སྦྱོར་དུས་སུ་བཞི་སྙིང་གཅིག་ཏུ་སྦྲེལ་བ་ཡིན། གསང་རྟེན་གྱི་གནད་ནི་དམ་རྫས་མི་སྙིང་དམར་པོ་དེ་གསང་རྟེན་ཐུན་མོང་མ་ཡིན་པའོ། །ཞེས་སོ། །གཏོར་མ་དེ་ཉིད་ཀྱང་མགོན་པོའི་ཕོ་བྲང་དང༌། འདོད་ཡོན་ལྔ་རང་ཆས་སུ་ཚང་བར་གནས། གཞན་ཡང་སྐྱེས་པ་གྲིར་ཤི་བའི་སྙིང་རྩེ་དུམ་བུ་དང༌། འཁོར་ལོ་གསུམ་དང་བཅས་པ་རྟེན་གྱི་ཚུལ་དུ་སྦ་བར་བྱའོ། །དེ་ལུས་ལ་བཅངས་པས་ལུས་དང་གྲིབ་མ་བཞིན་དུ་འགྲོགས་པའི་གནད་ཡིན། ཐོད་པའི་འཕྲེང་བ་སྲིན་མེད་པ་འཕྲེང་བའི་མདོ་འཛིན་བླ་མ་ཡི་དམ་དབྱེར་མེད་པའོ། །གཉིས་པ་འཕྲེང་བ་དེ་མགོན་པོའི་སྐུ་བརྒྱ་རྩ་བརྒྱད་དུ་སྒོམ་པ་ཡིན་ནོ། །བྱིན་གྱིས་བརླབས་ཏེ་སྐུ་གསུང་ཐུགས་ཀྱི་བསྙེན་པ་འགྲོ་བས་ལམ་དུ་བྱེད་པ་ཤིན་ཏུ་ཟབ་པ་ཡིན་ནོ། །གདོང་ཅན་གསུམ་གྱི་སྒྲུབ་པ་ལ་མཆོད་གཏོར་བཟང་དུ་བཤམས་ཏེ། གཏོར་མ་དེ་དགྲ་བགེགས་ཀྱི་ཤ་ཁྲག་ཏུ་བསམས་ཏེ་ཕུལ། དེ་ནས་མདུན་དུ་ཡེ་ཤེས་མགོན་པོ་ཡབ་ཡུམ་དང་བཅས་པ་དུར་ཁྲོད་ཆེན་པོ་བསིལ་བའི་ཚལ་ནས་ནག་པོ་སྟོང༌། ཤ་ཟ་འབུམ། སྤྱན་དྲངས་ནས་བསྟིམ། དེ་དབང་བསྐུར་བའི་དུས་ཀྱི་དམིགས་པ་དང་གཅིག་པ་ཡིན་ནོ། །དགོས་སུ་སྒྲུབ་པ་ལ་མི་བསད་པའི་མཚོན་ལས་བྱས་པའི་གྲི་གུག་དང༌། ཕུར་བུ་སོར་བཞི་པ་གལ་ཆེའོ། །ལས་ཀྱི་མགོན་པོ་ལས་མ་ཉན་ན། རང་གི་འོད་ཟེར་འཕྲོས་པས། ས་བོན་གསུམ་པོ་ལས་འོད་ཀྱིས་ལྕགས་ཀྱུས་བཏབ་པས་རང་དབང་མེད་པར་འདུས་པར་བསམ་མོ། །སྔགས་ནི་གཞི་སྙིང་གཅིག་ཏུ་དྲིལ་གོ་བཟློག་ལ་བཟླས་ཏེ། འདི་ལ་མང་མི་དགོས་གསུང་སོ། །རྩ་བའི་གདམས་པ་འདི་ཡོད་ན་ལས་ཚོགས་ཀུན་གང་བྱས་ཀྱང་མི་འགྲུབ་པ་མེད། ཡེ་ཤེས་མགོན་པོ་ བཙུན་པའམ་དགེ་སློང་ཕོ་མོ་ བསྟན་པ་དང༌། ལས་མགོན་ མི་ནག་པོ་ལ་སོགས་པ་

དང་ལྷ་མོའི་ བུད་མེད་རྒྱན་ཅན་ལ་སོགས་པ་ རྟགས་འཆར། སྐུ་ རྟགས་རབ་ལུང་སྟོན་པ། རྨི་ལམ་དུ་འབྲིང་ཐ་མ་ དགའ་མི་དགའ་ རྣམས་གསལ་བར་འོང་ངོ༌། །རྟགས་ཕྱི་ བྱ་རོག་ ནང་ སྙིང་ནང་ གསང་བ་ ནང་རོལ ། སྐུ་ མཐོང་ གསུང་ ཐོས་ ཐུགས་ཀྱི་རྟགས་དང༌། གཙོ་འཁོར་སྦྲེལ་མའམ་རྟགས་རྣམས་གསལ་བར་འཆར་བར་འགྱུར་རོ། །དཔལ་རྡོ་རྗེ་ནག་པོ་ཆེན་པོའི་ཞལ་གདམས་ཡི་གེར་བཀོད་པ་བཟོད་པར་གསོལ་ལོ། །དེ་ལྟར་བྱུང་ན་དགའ་མི་དགའི་བསམ་པ་སྤངས། དེ་ཡིན་མིན་ཤན་འབྱེད་པ་ལ། དེ་ཡང་བླ་མ་མཚན་ཉིད་དང་ལྡན་པ། རྡོ་རྗེ་འཛིན་པ་ཆེན་པོ་དང༌། ཡི་དམ་ལྷ་ཚོགས་ཐམས་ཅད་དང༌། དཔའ་བོ་དང་རྣལ་འབྱོར་མ་ཐམས་ཅད་དང༌། ཆོས་སྐྱོང་བའི་སྲུང་མ་ཐམས་ཅད་དང༌། ཆོས་སྐྱོང་ལྕམ་དྲལ་འཁོར་དང་བཅས་པ་ཐམས་ཅད་ཀྱིས། འདི་ཆོས་སྐྱོང་གི་རྟགས་ཡིན་ན་གསལ་བ་་དང་མང་བར་གྱུར་ཅིག །བགེགས་ཀྱི་ཆོ་འཕྲུལ་ཡིན་ན་བརླག་པ་དང་ཞི་བར་གྱུར་ཅིག །བཀའ་རྒྱ་ཡོད་དོ།། །།ཨོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ་ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭ་ཧཱ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། །བཀྲ་ཤིས་དཔལ་འབར་འཛམ་གླིང་རྒྱན་དུ་བྱོན། མངྒ་ལཾ།། །།