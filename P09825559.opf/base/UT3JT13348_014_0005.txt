༄། །ཕྱག་རྒྱ་ཆེན་པོ་གཞི་ལམ་འབྲས་གསུམ་གྱི་ཞལ་གདམས་རིན་པོ་ཆེ་ཕྲེང་བ།། ན་མོ་རཏྣ་གུ་རུ། རང་སེམས་སངས་རྒྱས་སུ་ངོ་སྤྲོད་པའི་རྒྱལ་བ་འབྲི་གུང་པ་ལ་ཕྱག་འཚལ་ལོ། །རྒྱུད་ལྡན་བླ་མ་ཡི་དམ་མཁའ་འགྲོ་ལ། །སྒོ་གསུམ་དྲི་མེད་དད་པས་རབ་འདུད་ནས། །ལུང་རིག་གདམས་པ་གསུང་དང་མི་འགལ་བར། །བཀའ་ཡི་གེ་མེད་པ་དོན་ཐོག་ཏུ་བསྡུ་བ་སྟོན་པ། སྙིང་པོ་མི་བརྗེད་པའི་གཟུངས། དུས་གསུམ་གྱི་སངས་རྒྱས་ཐམས་ཅད་ཀྱི་གསང་བའི་མཛོད། རྡོ་རྗེ་འཆང་གི་ཐུགས་ཀྱི་དགོངས་པ་མ་ལུས་པ་སྙན་ནས་སྙན། ཐུགས་ནས་ཐུགས། རིག་པ་ནས་རིག་པར་བརྒྱུད་པ། འཇིག་རྟེན་གསུམ་གྱི་མགོན་པོ་འབྲི་གུང་པའི་ཕྱག་རྒྱ་ཆེན་པོ་མཚན་ཉིད་པར་གྲགས་པ་ཟུང་འཇུག་ཡངས་པའི་འཁོར་ལོ། དགོངས་པ་ཐམས་ཅད་དང་འགལ་མེད་དུ་སྟོན་པ། ཚེ་གཅིག་ལུས་གཅིག་ལ་འཚང་རྒྱ་བར་བྱེད་པ། མཁའ་འགྲོ་སྡེ་བཞིའི་སྲོག་སྙིང་ཤིན་ཏུ་གཉན་པས་བྲི་བར་མི་འོས་ཀྱང༌། ཕྱི་རབས་ཀྱི་དོན་དུ་བདག་གིས་ཅུང་ཞིག་བྲི་བར་བྱ། དེ་ལ་ཐོག་མ་ཉིད་ནས་རང་ལ་གནས་པའི། སྙིང་པོའི་དོན་གསལ་བྱེད་སྟོན་པ། རྒྱུད་ལྡན་མ་ནོར་བའི་གདམས་ངག་མངའ་བའི་འཇིག་རྟེན་གསུམ་གྱི་མགོན་པོ་རིན་པོ་ཆེའི་ཞལ་ནས་འདི་སྐད་གསུངས། གང་དག་འཁོར་བའི་སྡུག་བསྔལ་རྩད་ནས་གཅོད་ཅིང༌། བདེ་བ་ཆེན་པོའི་ཐར་ལམ་བྱང་ཆུབ་ཐོབ་པར་འདོད་པའི་གང་ཟག་དད་པ་དང་བརྩོན་འགྲུས་སུ་ལྡན་པའི་སྙིང་རུས་མངའ་བ་དེས། སྐྱེ་ཤི་རྩད་ནས་གཅོད་ཅིང་རིགས་དང་ལྡན་པའི་བུ་ཁྱོད་མ་ཡེངས་པར་གསོན་དང་སྤྱིར་ཐུབ་པ་ཆེན་པོའི་གསུང་རབ་ཀྱི་སུམ་གཉིས་ནི། སེམས་བསྐྱེད་དང་བསྔོ་བ་གཉིས་ཡིན་པས་སེམས་བསྐྱེད། ལུས་ཡི་དམ་ལྷར་བསྒོམ། བླ་མ་དམ་པ་སྙིང་ཁར་བསྒོམ། ཕྱག་རྒྱ་ཆེན་པོའི་ངང་ནས་ཆོས་གསན་པར་ཞུ། སྤྱིར་ཡང་དག་པར་རྫོགས་པའི་སངས་རྒྱས་ཀྱིས་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གསུངས་ཏེ། དེར་ཡང་མ་ཟད་བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་བར་གསུངས།

དེའི་དགོངས་པ་ཁ་སྐོང་བ་ལ། གང་ཟག་རྣམས་ཀྱིས་བསྟན་བཅོས་ལ་སོགས་པ་བསམ་གྱིས་མི་ཁྱབ་པ་ཅིག་མཛད་ཀྱང༌། དེ་རྣམས་ལ་དགོས་པ་ཅི་ཡོད་ན། རང་གི་སེམས་ཉིད་རང་ངོ་ཤེས་པར་བྱ་བ་ལས་མེད། སེམས་ཤེས་ན་ཆོས་ཀུན་ཤེས་པ་ཡིན། མཚན་བརྗོད་ལས་ཀྱང༌། ཀུན་ཤེས་ཀུན་རིག་དམ་པ་པོ། །ཅེས་གསུངས་པ་དང༌། འོ་ན་དེ་རྣམས་ལ་ལོ་བསྐལ་པ་བརྒྱད་ཁྲི་བྱེ་བ་དུང་ཕྱུར་དུ། ཐེག་པ་ཆེན་པོའི་ཆོས་ལ་ཉན་བསམ་སྒོམ་ཞིང་དཀའ་བ་སྣ་ཚོགས་སུ་སྤྱད་པ་དེ་ལ་དགོས་པ་ཅི་ཡོད་ཡིས་དགོས་པ་སངས་རྒྱས་ས་ལས་མེད། དེ་ཀུན་དང་ཐུན་མོང་མ་ཡིན་པ་ཡང་དག་པར་རྫོགས་པའི་སངས་རྒྱས་ཞེས་བྱ་བ། ཀུན་ལ་གྲགས་པའི་སྒྲ་བོ་ཆེ། ཀུ་ཅོ་ཅན་ཡེ་གད་ཅན་མིང་སྙན་པོ་དེ་གང་ཡིན་པར་འདུག སུ་ཡིན་ཅི་ལ་ཟེར་བར་འདུག་པ་རང་གིས་ཡར་དེད་མར་དེད་ཕར་དེད། ཚུར་དེད་གྱིས་ལ་སངས་རྒྱས་དེ་གང་ལ་ཟེར་བར་འདུག་ཚོལ་ཅིག དེ་ལྟར་བཙལ་བས་མི་རྙེད་དེ། གུད་ཅིག་ན་ཡོད་པ་ལྟ་བུ་མ་ཡིན། འོ་ན་སངས་རྒྱས་དེ་གང་ལ་ཟེར་ན་རང་གི་སེམས་ཁོ་ན་ལ་ཟེར་བ་ཡིན། དེ་ཡང་བཀའ་ལུང་མདོ་རྒྱུད་ཐམས་ཅད་ནས། རང་གི་སེམས་འདི་སངས་རྒྱས་ཀྱི་དགོངས་པ་ཅན་ཡིན་པར་བཤད་པ་ལས། གུད་ཅིག་ན་ཡོད་པར་མ་བཤད་དོ། །རྒྱུད་ལས་རྒྱུད་དུ་གྲགས་པའི་ཁུངས་གསུམ་ལས་དཔལ་དགྱེས་པ་རྡོ་རྗེ་ནས། འཇིག་རྟེན་ཁམས་འདི་གང་དུ་ཡང༌། །སངས་རྒྱས་རྙེད་པར་མི་འགྱུར་ཏེ། །ཕྱོགས་བཅུ་དུས་གསུམ་གང་དུ་ཡང༌། །སངས་རྒྱས་བཙལ་བས་རྙེད་མི་འགྱུར། །སེམས་ཉིད་རྟོགས་ན་སངས་རྒྱས་པས། །སངས་རྒྱས་གཞན་ནས་བཙལ་མི་བྱ། །ཅེས་པ་དང༌། རྨད་དུ་བྱུང་བའི་རྒྱུད་ལས་ཀྱང༌། རང་གི་སེམས་ལས་གཞན་པའི་ཆོས། །ཕྱོགས་བཅུ་འཇིག་རྟེན་གང་ནས་ཀྱང༌། །རྒྱལ་བ་རྣམས་ཀྱིས་མི་རྙེད་པས། །དེ་ལས་གཞན་དུ་མ་འཚོལ་ཅིག མཚན་བརྗོད་ལས། སོ་སོ་རང་རིག་མི་གཡོ་བ། །མཆོག་གི་དང་པོ་སྐུ་གསུམ་འཆང༌། །ཞེས་དང་འདའ་ཀ་ཡེ་ཤེས་ལས། སེམས་རྟོགས་ན་སངས་རྒྱས་ཡིན་པའི་ཕྱིར།

སངས་རྒྱས་གཞན་ནས་མི་འཚོལ་བའི་འདུ་ཤེས་རབ་ཏུ་བསྒོམ་པར་བྱའོ། །ཞེས་གསུངས་པ་དང༌། མདོ་ལས། མདོ་རུ་གྲགས་པའི་ཁུངས་གསུམ་ནི། མདོ་སྡེ་སྤྱོད་པ་ནས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མ་འགག་ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་བ། །དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། །ཞེས་དང༌། །དགོངས་འགྲེལ་ལས། སོ་སོ་རང་རིག་མཚན་མེད་སྤྱོད་ཡུལ་བ། །བརྗོད་དུ་མེད་ཅིང་ཐ་སྙད་ཡོངས་སུ་ཆད། །རྩོད་དང་བྲལ་བས་དོན་དམ་ཆོས་ཡིན་ཏེ། །དེ་ནི་རྟོག་གེ་ཀུན་ལས་འདས་མཚན་ཉིད། །ཞེས་དང༌། གང་ཟག་ལས་གང་ཟག་ཏུ་གྲགས་པའི་ཁུངས་གསུམ་ནི། ཀླུ་སྒྲུབ་ཀྱིས་མཛད་པའི་སྨོན་ལམ་ལས། སྐྱེས་མ་ཐག་ཏུ་ཆོས་དང་འཕྲད་ནས་ཀྱང༌། །ཉན་བསམ་སྒོམ་གསུམ་རིག་པའི་རྒྱུད་སྦྱངས་ནས། །ཏིང་འཛིན་རྩེ་གཅིག་སེམས་ལ་དབང་ཐོབ་ཤོག །དབང་པོ་དྲུག་པོ་ཡུལ་ལ་ཡེངས་མ་གྱུར། །ལུས་ཀྱི་ཡན་ལག་རྒྱས་ཤིང་སྐྱོན་མེད་ཅིང༌། །དབང་པོ་མ་ཉམས་རིག་མཐོ་བཀུར་བའི་གནས། །སངས་རྒྱས་ཆོས་རྣམས་རྫོགས་པར་བྱེད་པ་དང༌། །ཞེས་དང༌། བྲམ་ཟེ་ཆེན་པོའི་ཞལ་ནས། འདི་ནི་བདེ་ཆེན་མཆོག་ཡིན་ཏེ། །ས་ར་ཧ་ཡིས་བསྟན་ནས་འགྲོལ། །ཏིལླི་པའི་ཞལ་ནས། ཀྱཻ་ཧོ་འདི་ནི་རང་རིག་སྟེ། །འདི་ལ་འཁྲུལ་པར་མ་བྱེད་ཅིག ཅེས་དང༌། ཏིལླི་ང་ཡིས་ཅི་ཡང་བསྟན་དུ་མེད། །ཞེས་གསུངས་སོ། །རྗེ་མི་ལའི་ཞལ་ནས་ཀྱང༌། ཐམས་ཅད་སེམས་སུ་མ་ཤེས་ན། །སྲིད་པའི་གནས་ལ་དབང་བསྒྱུར་ཀྱང༌། །ཐམས་ཅད་མཁྱེན་པ་ཐོབ་མི་སྲིད། །མཉམ་བཞག་བཞི་ཡི་བསམ་གཏན་ལ། །བསྐལ་པར་གནས་ཀྱང་དམན་པའི་ལམ། །གསུང༌། གཞན་ཡང་ཁུངས་བསམ་གྱིས་མི་ཁྱབ་བོ། །མཁས་བཙུན་དང༌། གྲུབ་ཐོབ་ཕོ་མོ་ཐམས་ཅད་ཀྱིས་ཀྱང༌། རང་གི་སེམས་ཡིན་པར་གསུངས་ཤིང༌། དེར་མ་ཟད་སྐྱེ་བོ་ཐ་མལ་པའི་ཁ་སྔགས་ལ་ཡང༌། དགའ་དང་མི་དགའ་ཐམས་ཅད་སེམས་ཡིན་ཟེར། སྤྱིར་རྣམ་བཞག་ཙམ་དུའང་སེམས་ཡིན་པར་འདུག་སྙམ་དུ་སེམས་ཏེ།

དེ་ལ་མི་མཐུན་པ་གང་ཡང་མེད་དེ་ཐམས་ཅད་མཐུན་ནོ། །འོ་ན་མཐུན་པའི་སེམས་ཉིད་དེ་རང་གང་ཡིན་སྙམ་ན། སེམས་བརྒྱ་མེད་སྟོང་མེད། ཁྲི་མེད་གཉིས་མེད་སེམས་གཅིག་ལས་མེད། གཅིག་པུ་དེ་རང་གི་ལུས་ངག་ཡིད་གསུམ་ལ་བཀྲ་ཅག་གེ་ལམ་མེ་བ་འདི་ཡིན། དེ་ཡང་ལུས་འདི་ཡང་སེམས་ཉིད་དེའི་རྟེན་གནས་ཙམ་ལས་དངོས་མིན། རྟེན་དང་བརྟེན་པ་ཙམ་ཡིན། ངག་འདི་སེམས་དངོས་མིན་ཏེ། དེ་ཡང་སེམས་ཀྱི་སྒྲ་བརྙན་ནམ། བྲག་ཆ་ཙམ་ཡིན་ནོ། །འོ་ན་དེ་ལ་བརྟེན་ནས་མཚོན་བྱེད་ཀྱི་བརྡ་སྦྱོར་ཡང་མི་ནུས། འོ་ན་ལུས་ངག་གཉིས་མ་ཡིན་པའི་སེམས་རང་གང་ཡིན་ཞེ་ན། སེམས་དེ་སྔུན་དུ་སོང་བ་མེད། ཕྱི་རུ་ལུས་པ་མེད། ཕག་ཏུ་གབ་ས་མེད། ད་ལྟ་རང་གི་ཐ་མལ་གྱི་ཤེས་རིག་མངོན་སུམ་པ་འདི་ཡིན་ཏེ་རྗེ་སྒམ་པོ་པའི་ཞལ་ནས། པཎྜི་ཏ་རིག་པའི་གནས་ལྔ་ལ་མཁྱེན་པར་སྦྱངས། སྒྲ་རིགས་མི་འདྲ་བ་དཔག་ཏུ་མེད་པ་མཁྱེན་པ་བས། དེ་བས་ཀྱང་ཐ་མལ་གྱི་ཤེས་པ་ངོ་ཤེས་པ་དགའ། ཐ་མལ་གྱི་ཤེས་པ་ངོ་ཤེས་པ་ནི། དོན་དམ་པའི་བདེན་པ་ཁོང་དུ་ཆུད་པའོ། །ཐ་མལ་གྱི་ཤེས་པ་མི་ཤེས་ན། པཎྜི་ཏ་ཡང་སོ་སོ་སྐྱེ་བོ་དང་ཁྱད་མེད་གསུང༌། དབང་བཞི་རིམ་གྱིས་བསྐུར་ནས་བསྐྱེད་པའི་རིམ་པ་ལ་བརྟན་པ་ཐོབ། ཡི་དམ་ལྷའི་ཞལ་གཟིགས་པ་བས། ཐ་མལ་གྱི་ཤེས་པ་ངོ་ཤེས་པ་དགའ། ཐ་མལ་གྱི་ཤེས་པ་ངོ་ཤེས་པ་ནི་དོན་དམ་པའི་ལྷ་ཡིན་གསུང༌། ཞི་གནས་ཀྱི་ཏིང་ངེ་འཛིན་ཉིན་མཚན་ངོ་མི་ཤེས་པ་ཡོད་པ་བས། ཐ་མལ་གྱི་ཤེས་པ་ངོ་ཤེས་པ་དགའ། ཏིང་ངེ་འཛིན་དེ་ལྟ་བུ་ནི་ཕྱི་བ་ལ་སོགས་པ་རླུང་ཕུགས་སུ་གནས་པ་རྣམས་ལ་ཡང་ཡོད། ཉན་ཐོས་འགོག་པ་རྣམས་ལ་ཡང་ཡོད་གསུང༌། ཐ་མལ་གྱི་ཤེས་པ་ནི་ཏིང་ངེ་འཛིན་ཐམས་ཅད་ཀྱི་རྒྱལ་པོ་ཡིན་གསུང༌། དེ་ལ་དགོངས་ནས་ཕག་མོ་གྲུ་པའི་ཞལ་ནས། རྟོགས་པ་གཅིག་གིས་ས་ལམ་མ་ལུས་བགྲོད། །ལྟུང་བའི་རྙོག་མ་ངོ་བོ་ཉིད་ཀྱིས་ཞི། །ཞེས་གསུངས་པས། ཐ་མལ་གྱི་ཤེས་རིག་མངོན་སུམ་པ་འདི་ལ།

ཕྲི་བསྣན་དང་ཉོ་ཚོང་དབྱེ་བསལ་བྱ་མི་དགོས་ཤིང༌། བཅོས་སླད་ཀྱིས་གཞན་ནས་བཙལ་མི་དགོས་ཏེ། ལྷག་ཆད་མེད་པར་རང་ལ་རང་ཆས་སུ་གྲུབ་པ་ཐ་མལ་གྱི་གནས་སྐབས། ད་ལྟ་རང་རིག་ཤེས་པ་འདི་ནི་སྐྱེ་འགག་མེད་པར་གནས་པ། བདེ་སྡུག་ཉམས་སུ་མྱོང་བ་དང་བཅས་པའི་ཤེས་རིག་མངོན་སུམ་པ། ཝལ་ཝལ་ཧྲིག་ཧྲིག་པ་འདི་ཁོ་ན་རང་ཡིན་ནོ། །འདི་ལ་བལྟས་པས་གཟུགས་སུ་མཐོང་རྒྱུ་མེད། ངོས་གཟུང་གང་དུ་ཡང་མ་གྲུབ་ཅིང༌། ཅིས་ཀྱང་སྟོང་པ། དེ་ཉིད་ཅིར་ཡང་གསལ། ཅིར་ཡང་རིག་པ། གསལ་སྟོང་དང་རིག་སྟོང་གཉིས་སུ་མེད་ཅིང་གསལ་འགག་མེད་པའི་རིག་པ། བྱང་ཆུབ་སེམས་འདི་ཉིད་མི་དྲན་དགུ་དྲན། མི་རྒྱུ་དགུ་རྒྱུ། མི་རིག་དགུ་རིག མི་བཀྲ་དགུ་བཀྲ། མི་ཤེས་དགུ་ཤེས། མི་མཁྱེན་དགུ་མཁྱེན། མི་ཚོར་དགུ་ཚོར། མི་འཇུག་དགུར་འཇུག་པའི་ཤེས་པ། ཙན་ནེ་རིག་པ་ཙན་ནེ་ཐོས་པའི་སེམས། ད་ལྟ་རང་གིས་མངོན་སུམ་དུ་ལྷག་གེ་བ་འདི་ཡིན་ནོ། །འདི་ས་རྡོ་རི་བྲག་ཀུན་ལ་བཏང་ཀྱང་ཐོགས་རྡུགས་མི་འདུག་གསུང༌། དེ་ལ་དགོངས་ནས་རིན་པོ་ཆེའི་ཞལ་ནས། རྡོ་རྗེ་ལུས་ཀྱི་གནས་ལུགས་ལ། །གོ་རིམ་མེད་པའི་རྣལ་འབྱོར་པས། །ཅི་ཙམ་ཉམས་སུ་བླངས་པས་ཕུང༌། །བསྒོམ་པས་ཕུང༌། བཅོས་པས་བརླག་གསུང༌། མི་ལ་རྣལ་འབྱོར་གྱི་ཞལ་ནས། ཕྱི་རིག་པའི་འཆར་ཚུལ་མི་ཤེས་པར། །ནང་གཏི་མུག་གི་གླེན་སྒོམ་མ་བྱེད་ཅིག །ངན་སོང་གསུམ་དུ་སྐྱེ་ཉེན་གདའ། །གསུང༌། ཆོས་རྗེ་རིན་པོ་ཆེའི་ཞལ་ནས་ཤར་ཆུ་བོ་གངྒཱ་ཚུན་ཆོད་ལ་སྟོང་ཉིད་སྒོམ་ཤེས་པ་ཁོ་བོ་མིན་པ་མེད། འོ་ན་ཡོད་ཀྱིས་དང་གསུང༌། རིན་པོ་ཆེ་ལ་ལ་དྲུག་པས་ཞུས་པ། སྟོང་ཉིད་བསྒོམ་ཤེས་པའི་གོ་བ་གང་ལགས་ཞུས་པས། རིན་པོ་ཆེའི་ཞལ་ནས། ཆོས་ཐམས་ཅད་གདོད་མ་ནས་སྟོང་པར་གནས་ཤིང༌། མཚན་མ་ཅིར་ཡང་མི་འཛིན་པ་ནི། སྟོང་ཉིད་སྒོམ་པ་ཡིན་གྱིས། སྟོང་པ་ཅིག་བློ་ཡུལ་དུ་བྱས་ནས་བསྒོམ་པ་ནི་མ་ཡིན་གསུང༌། ལར་འདིའི་གནད་མི་བསྒོམ་པ་གཅིག་པུ་ཡིན་གསུང༌།

རྒྱ་ཆེ་རོལ་པ་ལས། བསྒོམ་ན་འཆིང་བ་ཆེན་པོ་སྟེ། །མི་བསྒོམ་འབྲལ་བ་མེད་ཅེས་གསུང༌། །སེམས་ཉིད་རྣམ་པར་མ་བཅོས་པས། །ཆོས་ཀྱི་རྒྱལ་སྲིད་འཐོབ་པར་འགྱུར། །ཞེས་གསུང༌། དེ་ལྟར་ཀུན་ལ་ཆགས་ཐོགས་མེད་པ་རྡོ་རྗེའི་ལུས་དེ་ཉིད་རྟོགས་ན། དཔེ་རིན་པོ་ཆེ་གསེར་གླིང་དུ་ཕྱིན་པ་དང་འདྲ་སྟེ། ཐམས་ཅད་རིན་པོ་ཆེར་གྱུར་པ་ལྟར། རང་སེམས་རིན་པོ་ཆེའི་གཏེར་མཐོང་བར་འགྱུར་གསུང༌། ཕྱག་རྒྱ་ཆེན་པོ་འདི་ཆོས་སྤྱིའི་ཆིངས་ཡིན་པས། འདི་ཆོས་ཐམས་ཅད་ལ་དབང་སྒྱུར་བའི་རྒྱལ་པོ་ཡིན། འདིས་ཆོས་ཐམས་ཅད་ཀྱི་མི་ཤེས་པ་ཐམས་ཅད་སེལ་བར་བྱེད་པས་ཡེ་ཤེས་ཀྱི་སྤྱན་ཡིན། ཤེས་རབ་ཀྱི་མིག་ཡིན། འདི་ལ་དམ་ཚིག་གཅིག་ཡོད་དེ་ཁྱེད་ཀྱིས་ཐུབ་བམ་གསུང༌། ཅིས་ཀྱང་གསུང་བར་ཞུ་ཞུས་པས། འདི་གཞན་དུ་གསང་བའི་བཀའ་རྒྱ་ཡོད་པས། ཁྱེད་ཀྱིས་གོ་བར་གྱིས། ཤེས་པར་གྱིས། འདི་སྒོམ་ནས་ས་བོན་ཁ་གསུམ་པ་དང་འདྲ་བས་མ་བསྒོམ། བསྒོམ་ན་དམ་ཚིག་ཉམས་གསུང༌། རྗེ་མི་ལའི་ཞལ་ནས་རོ་གཅིག་གི་རྟོགས་པ་མེད་པར་ཚོགས་པ་སྐྱོང་བ་ལས། མདའ་གཞུ་ཁྱེར་ནས་ལིངས་བྱེད་པ་དྲག་གསུང༌། རིན་པོ་ཆེའི་ཞལ་ནས། ངས་ནི་ཐམས་ཅད་སེམས་སུ་གོ། །བྱེད་པ་ཐམས་ཅད་ཀུན་རྫོབ་ལ། །བྱེད་མེད་རྟོགས་པས་མྱ་ངན་འདས། །གསུང༌། མདོ་སྡེ་དཀོན་མཆོག་སྤྲིན་ལས། བྱང་ཆུབ་སྙིང་པོར་བཞུགས་པའི་ཚེ། །འདོད་ཆགས་ཞེ་སྡང་གཏི་མུག་གསུམ། །དྲི་མ་སྣ་ཚོགས་གཞན་དག་ཀྱང༌། །ཁྱོད་ཀྱི་ཡེ་ཤེས་མེ་ཡིས་བསྲེགས། །ཅེས་གསུངས་པས། ཐ་མལ་ཤེས་རིག་མངོན་སུམ་པ་མ་རྟོགས་པ་སྤྱི་ལ་གནས་པ་ཐོགས་རྡུགས་མེད་པ། ནམ་མཁའ་ལྟ་བུའི་ཐོགས་རྡུགས་ཀུན་དང་བྲལ་བའི་རིག་པ། བྱང་ཆུབ་ཀྱི་སེམས་འདི། འདས་མ་འོངས་ད་ལྟར་དུ་རང་བྱུང་དུ་གྲུབ་པ་ཡིན། འདི་ལ་དུས་དང་མཚམས་མེད། ཟངས་ཐལ་དུ་གནས་པས་དེ་ལྟར་རྒྱུན་ཆད་མེད་པར་གནས་པ་ཡིན། གནས་ལུགས་འདི་དང་སྔར་འབྲལ་མ་མྱོང་ཞིང༌། ད་དབྲལ་བས་མི་འཕྲལ་ཞིང༌།

འབྲལ་མི་ཤེས་པའི་ཆོས་ཉིད་ཡིན་པས། འདི་བཀཀ་པས་མི་ཁེགས། བཏང་བས་མི་ཐེངས། བསུབས་པས་བསུབ་པར་མི་འགྱུར། ཕྱེ་བས་མི་ཕྱེད། བཤིག་པས་མི་ཞིག་ཅིང་ཞིག་ནས་མི་འགྲོ། རང་སེམས་སངས་རྒྱས་ཀྱི་སྙིང་པོ་འདི། །གང་གིས་བསྒྱུར་ཀྱང་མི་འགྱུར་ལ། །ནམ་མཁའ་བཞིན་དུ་དངོས་མེད་ལ། །བཏང་བས་མི་འགྲོ་ཡོང་བ་མེད། །ཡེ་གདོད་མ་ཉིད་ནས་འགྲོ་འོང་འཕོ་འགྱུར་མེད་པར་གནས་སོ། །དེ་ལྟར་ཡུམ་ཆེན་མོ་ལས། སེམས་ལ་འགྱུར་བ་མེད་ཅིང༌། རྣམ་པར་རྟོག་པ་མེད་པའོ་ཞེས་གསུངས་སོ། །འོ་ན་རིག་པའི་ཡེ་ཤེས་འདི་ལ་ས་ཆུ་མེ་རླུང་འབྱུང་བ་བཞིས་ཀྱང་བསུབ་པ་དང་ཁྱེར་བ་དང་འཚིག་པ་དང་གཡོ་བ་ལ་སོགས་པ་གང་གིས་གནོད་པས་ཀྱང་མི་ཚུགས་ཤིང༌། མཚོན་ལ་སོགས་པས་ཀྱང་རིག་པ་འདི་ལ་གཅད་དུ་མེད། འདི་ལ་སྐད་ཅིག་ཙམ་ཡང་སྐྱེ་ཤི་མེད་པས་འདུས་མ་བྱས་པའི་ཡེ་ཤེས་ཡིན། དེ་ལྟ་བུ་དེ་རང་བྱུང་རང་ཤར་རྟེན་མེད་གནས་དང་བྲལ་བས་ན། འདི་ལ་སྐྱེ་བ་དང་འགག་པ་དང་གནས་པ་ཡེ་ནས་བྲལ་ལོ། །དེ་ལྟ་བུའི་རིག་པ་འདི་ཡ་ད་རྒྱལ་བའི་དཀྱིལ་འཁོར་ནས། མ་ད་འཇག་མིག་གི་སྲིན་བུ་ཡན་ཆད་ལ་ཆོས་སྐུས་ཁྱབ་པར་གནས་ཤིང༌། བཟང་ངན་དང་ཆེ་ཆུང་དང་ཉེ་རིང་དང་མཐོ་དམན་གང་ཡང་མེད། ཕྱོགས་དང་རིས་མེད་པར་མཉམ་པ་ཉིད་དུ་གནས་སོ། །འདི་ལ་ཕྱི་དང་ནང་དང་དབུས་དང་མཐའ་ཀུན་ལས་གྲོལ་བར་འདུག་གམ་མི་འདུག་ལྟོས། བལྟས་པས་དོན་བསམ་གྱིས་མི་ཁྱབ་ཅིང༌། རྒྱ་དང་ཚད་ཀུན་ལས་འདས་པའོ། །དེ་ལྟ་བུའི་རིག་པ་བྱང་ཆུབ་སེམས་འདི་ནི་གཞན་སེམས་ལྟ་བུ་མ་ཡིན་ཏེ། རང་གི་སེམས་ཁོ་ན་ཡིན་པས། དེ་མིན་པ་ཅིག་བཟང་པོར་བསྒྱུར་ནས་བཅོས་སླད་མི་བྱ་སྟེ། བུ་རང་ཐ་མལ་གྱི་ཤེས་པ་འདི་རང་ཁོ་ན་ཡིན་པས་ན། སངས་རྒྱས་ཀྱི་ཐུགས་དགོངས་ཤིག་འོ་སྐོལ་ལ་ཚུར་མི་སྦྱོར་ཏེ། སོ་སོ་རང་རེ་ལ་རང་ཆས་སུ་ཡོད་པ་འདི་ལ་བྲི་བསྣན་དང༌། དབྱེ་བསལ་སྤང་བླང་གང་ཡང་བྱ་མི་དགོས་སོ། །རང་སེམས་བློ་ཡིས་མ་བསླད་ན། །འདི་ནི་དཔལ་ལྡན་ཆེན་པོ་ཡིན། །ཞེས་པ་འདི་ལ་ལྷག་ཆད་གང་ཡང་མེད། །མང་ཉུང་མེད།

རྗེས་དཔག་དང་ལྐོག་ཏུ་སྐད་ཅིག་ཀྱང་སྦས་པ་མེད་དེ། ད་ལྟ་རང་གི་ཤེས་རིག་མངོན་སུམ་པ་འདི་ཁོ་ན་རང་ཡིན་ནོ། །འདི་ཉིད་ལ་མང་པོ་མེད་དེ། གཅིག་ལས་ཡོད་མི་སྲིད། གཅིག་པོ་འདི་ལས་ཡུན་དུ་བྱས་ཀྱང་བོགས་མི་ཐོན། མེད་པར་བྱས་ཀྱང་དེ་ལས་མེད་པར་མི་འགྲོ། དེས་ན་འདི་ལ་ཕྲལ་ཐབས་དང་འཆུག་ཐབས་མེད། བསྙོན་ཐབས་དང་འགྱུར་ཐབས་གཅིག་ཀྱང་མེད་པས། སེམས་ཉིད་གཅིག་པུ་འདི་ཐམས་ཅད་ཀྱི་རྩ་བ་ཡིན་ནོ། །དེ་ལྟར་ན་སྣང་སྲིད་འཁོར་འདས་ཀྱི་ཆོས་ཐམས་ཅད་ཀྱི་རྩ་བ་རང་གི་རིག་པ་བྱང་ཆུབ་ཀྱི་སེམས་ཡིན་པ་ལ། ཡིན་པར་རང་གིས་མ་ཤེས་མ་རིག་མ་གོ་བ་དེ་ལ། སྔར་བཞིན་བླ་མ་དམ་པའི་ཞལ་གྱི་གདམས་པ་བསྟན་པ་ནི། དང་པོ་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷ་རུ་བསྒོམ། སྙིང་གི་དཀྱིལ་དུ་བླ་མ་དམ་པ་གསལ་བར་བསྒོམ། གསལ་བའི་ཚད་ནི་ཁབ་མིག་ཏུ་སྐུད་པ་བརྒྱུ་བའི་ཚད་དུ་བྱ། སེམས་བསྐྱེད་པ་དེ་རང་ཕྱག་རྒྱ་ཆེན་པོ་ཡིན། ཡི་དམ་གྱི་ལྷ་དང་བླ་མ་དམ་པ་བསྒོམ་པ་དེ་རང་ཕྱག་རྒྱ་ཆེན་པོ་ཡིན། ལོགས་ན་ནི་བསྒོམ་དུ་མེད། སྤྱིར་ཕྱག་རྒྱ་ཆེན་པོ་ལ་གོམས་པར་བྱ། འདྲིས་པར་བྱ། ཤེས་པར་བྱའོ་གསུང༌། སེངྒེ་རྣམ་པར་བརྩེ་བའི་ཏིང་ངེ་འཛིན་ཞེས་ངོ་སྤྲོད་གསུང་བ་དང༌། མྱ་ངན་ལས་འདས་པའི་ཆོས་ཐམས་ཅད་སྐྱིལ་ཀྲུང་འདི་རང་ལ་ཡོད་པས། འཁྲུལ་འཁོར་ལེགས་པར་བཅས། བསམ་གཏན་གྱི་ཡན་ལག་ལྔ་རྣམ་སྣང་གི་ཆོས་བདུན་དང་ལྡན་པར་བྱས་པས། རྟོག་པ་རང་ཞི་རང་འགགས་མི་བསྒོམ། བབས་ལ་གནས་པ་ཡིན་གསུང༌། ཆོས་རྗེའི་རིན་པོ་ཆེའི་ཞལ་སྔ་ནས། སེམས་བབས་ལ་གནས་ན་མཁས་པ་ཡིན། །ལུས་དྲང་པོར་སྲོང་ལ་ང་ལ་ཉོན། །ཅེས་གསུངས་པ་དང༌། མཚན་བརྗོད་ལས། རྡོ་རྗེ་དཀྱིལ་ཀྲུང་རྫོགས་སངས་རྒྱས། །སེམས་ལ་འགྱུར་བ་མེད་ཅིང་རྣམ་པར་རྟོག་པ་མེད་ཅེས་འབུམ་ལས་གསུངས་པ་དང༌། བྲམ་ཟེ་ཆེན་པོའི་ཞལ་ནས། ཡིད་ལ་མི་བྱེད་ཕྱག་རྒྱ་ཆེ། །འབྲས་བུ་གང་ལའང་མ་རེ་རྣལ་འབྱོར་པ། །ཅེས་གསུངས་པ་དེ་རྣམས་ནི།

གཞི་བསྒོམ་མེད་ཀྱི་བབས་སམ་གནས་ལུགས་ཡིན་གསུང༌། དེ་ལྟར་བབས་ལ་གནས་པས། རླུང་ཨ་བ་དྷཱུ་ཏིར་ཚུད་དེ། དེའི་དུས་སུ་རླུང་སེམས་གཉིས་མེད་པའི་གནད་ཀྱིས། ཤེས་པ་གསལ་བ། མི་རྟོག་པ། བདེ་བ་འབྱུང་སྟེ། དེའི་དུས་སུ་བླ་མ་གཅིག་གིས་ཁྲིད་ནས། ཁྱེད་ཀྱི་ཤེས་པ་གང་རྟོག་པ་མེད་པ་དེ་ནི། རང་སེམས་རིག་པ་འདི་ཁོ་ན་ཡིན་ནོ། །གཞི་རིག་པ་བགྱི་བ་ཆོས་ཀྱི་སྐུའི་བདག་ཉིད་ཡིན་ཅེས་ངོ་སྤྲད་དོ། །ཁོས་དེ་ཁོ་ན་ལྟར་ཉམས་སུ་བླང་པས་གསལ་བ་དང༌། མི་རྟོག་པ་ལ་མཆོག་འཛིན་བཏང་སྟེ། རིག་པ་ལ་འདི་ལ་ངེས་ཤེས་སྐྱེ་བོ། རིག་པ་དེ་ཁོ་ན་གསལ་བ་དེ་ཉིད་ལ་མ་ཡེངས་པ་ནི་ཏིང་འཛིན་ནོ། །རྡོ་རྗེ་ལྟ་བུའི་ཏིང་ངེ་འཛིན་མཐར་ཕྱིན་པ་ཆོས་ཀྱི་སྐུ། ལམ་རྣམ་པ་གསུམ་ནི་གཞི་སྤོང་བའི་ལམ། གཞི་བསྒྱུར་བའི་ལམ། གཞི་ཤེས་པའི་ལམ་མོ། །གཞི་སྤོང་བའི་ལམ་ནི་ཉོན་མོངས་པ་སྤོང་བར་འདོད་པ། གཉེན་པོ་ཡེ་ཤེས་རྒྱུད་ལ་སྐྱེ་བར་འདོད་པ་ནི། ཕ་རོལ་ཏུ་ཕྱིན་པའོ། །གཞི་བསྒྱུར་བ་ནི་གསང་སྔགས་ཏེ་དཔེ་ཇི་ལྟར་བསྒྱུར་ན། ཆོས་ཐམས་ཅད་ཕྱི་སྣོད་ཀྱི་འཇིག་རྟེན་གཞལ་ཡས་ཁང་དུ་བསྒྱུར། ནང་བཅུད་ཀྱི་སེམས་ཅན་ལྷ་དང་ལྷ་མོར་བསྒྱུར། ཟས་བདུད་རྩིར་བསྒྱུར། རང་ལྷར་བསྒྱུར། ཉོན་མོངས་པ་ཡེ་ཤེས་སུ་བསྒྱུར་བ། གཞི་ཤེས་པ་རྡོ་རྗེ་ཐེག་པ་སྟེ། ཆོས་ཐམས་ཅད་ལ་སྤང་རྒྱུ་ཡང་མེད། བླང་རྒྱུ་ཡང་མེད། སྒྱུར་རྒྱུ་ཡང་མེད་དེ་ཐམས་ཅད་སེམས་ཀྱི་རྣམ་འཕྲུལ་ཡིན། སེམས་སྐྱེ་བ་མེད་པར་འོད་གསལ་བར་ཤེས་པས། གཞི་ཤེས་པའི་ལམ་མོ། །རྡོ་རྗེ་འཆང་གིས་བསྒོམ་པ་པོ་མེད། སྒོམ་པའང་མེད། བསྒོམ་པར་བྱ་བ་ཅུང་ཟད་མེད། ཞེས་གསུངས། སྒོམ་པ་པོ་མེད་ཅིང་ཇི་ལྟར་མེད་ན། རང་རིག་ངོས་གཟུང་དང་འཛིན་པ་མཐའ་དག་དང་བྲལ་བ། དཔེ་དང་ཚིག་གིས་ཀྱང་མཚོན་དུ་མེད་པ། མཚན་མའི་ངོས་ནས་དུས་གསུམ་གྱི་སངས་རྒྱས་ཀྱིས་གཟིགས་པར་མི་འགྱུར། དེའི་ངོ་བོ་ལ་བསྒོམ་བྱའི་ཡུལ་མེད།

འདི་ལྟར་ཉམས་སུ་མྱོང་བྱ་བ་མེད་པས་བསྒོམ་པར་བྱ་བ་ཅུང་ཟད་མེད་དེ། འགའ་ཞིག་ནི་བསྒོམ་པར་འདོད་དེ་རྣལ་འབྱོར་དབང་ཕྱུག་བྷུ་སུ་ཀུ་པའི་ཞལ་ནས། ཡིད་ལ་མི་བྱེད་ཕྱག་རྒྱ་ཆེ་གསུང༌། ཆོས་རྗེ་རིན་པོ་ཆེའི་ཞལ་ནས། བསྒོམ་དང་མི་བསྒོམ་གཉིས་སུ་མེད། །ཡིད་ལ་བྱེད་དམ་མི་བྱེད་གཉིས་སུ་མེད། །དབྱིངས་དང་ཡེ་ཤེས་གཉིས་སུ་མེད། འཁོར་བ་མྱང་འདས་གཉིས་སུ་མེད། །སངས་རྒྱས་སེམས་ཅན་གཉིས་སུ་མེད། །དོན་དམ་ཀུན་རྫོབ་གཉིས་སུ་མེད། །བསྒོམ་པ་ཉིད་ཀྱང་ཡེ་ཤེས་ལགས། །མི་བསྒོམ་པ་ཡང་ཡེ་ཤེས་ལགས། །བསྒོམ་དང་མི་བསྒོམ་གཉིས་སུ་མེད། །ཅེས་གསུངས་ཤིང༌། རྗེ་མི་ལའི་ཞལ་ནས། རྣམ་ཤེས་མ་མཐོང་ཡེ་ཤེས་མཐོང༌། །ཞེས་གསུངས་པས། གཞི་ལམ་འབྲས་བུ་ཐམས་ཅད་ཟུང་འཇུག་འཁོར་ལོ་བཞིར་བཞེད་དོ། །སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། །སྣང་བ་ལྷན་ཅིག་སྐྱེས་པ་ཆོས་སྐུའི་འོད། །སེམས་ཉིད་ལྷན་ཅིག་སྐྱེས་པ་ནི་སེམས་ཀྱི་རང་བཞིན་ནམ་མཁའི་ངོ་བོ་དེ་ཡིན། སྣང་བ་ལྷན་ཅིག་སྐྱེས་པ་ནི་དེ་ལས་བྱུང་བའི་རྐྱེན་སྣང་ལས་གྱུར་པའི་རྟོག་པ་དེ་ཡིན། དེ་ཡང་ཉི་མ་དང་ཉི་མའི་འོད་དམ། ཙན་དན་ནམ་ཙན་དམ་གྱི་དྲི་ལྟ་བུ་ཡིན། དེ་ལ་རྟོགས་པར་བྱ་བའི་ཆོས་གསུམ། ཉམས་སུ་བླང་བར་བྱ་བའི་ཆོས་གསུམ་མོ། །རྟོགས་པར་བྱ་བའི་ཆོས་གསུམ་ནི། སྣང་བ་ལྷན་ཅིག་སྐྱེས་པ་ལ་ཅི་ཡང་མ་ཡིན་པ་ལ། སྣང་བ་སྣ་ཚོགས་སུ་ཤར་བར་རྟོགས་པར་བྱའོ། །སྣ་ཚོགས་སུ་ཤར་ཡང་དོན་ཅི་ཡང་མ་ཡིན་པར་རྟོགས་པ་བྱ་བ་དང༌། གཉིས་མེད་སྨྲར་མི་བཏུབ་པར་རྟོགས་པར་བྱའོ། །ཉམས་སུ་བླང་བའི་ཆོས་གསུམ་ནི། སེམས་ཉིད་ལྷན་ཅིག་སྐྱེས་པ་ལ། དང་པོར་རྩོལ་སྒྲུབ་དང་བྲལ་བས་ལུས་སེམས་བབས་ལ་གནས་པ་དང༌། བར་དུ་ཐེ་ཚོམ་མེད་པར་སེམས་མ་བཅོས་པར་སོ་མར་གནས་པ་དང༌། ཐ་མ་བྱུང་ཚོར་ཐམས་ཅད་སྐྱེ་མེད་དུ་ཤེས་པར་བྱའོ། །ལྷན་ཅིག་སྐྱེས་པའི་ཡེ་ཤེས་འགྲོ་བ་ཐམས་ཅད་ཀྱི་རྒྱུད་ལ་ཡོད་པ།

གཉུག་མ་དེ་བདག་རང་ལ་ཡོད་པས་གཞན་ནས་བཙལ་མི་དགོས་པ་སྡུག་བསྔལ་ཐམས་ཅད་སྤངས་པའི་བདེ་བ་ཆེན་པོའི་སྐུ་དེ་རང་གི་རིག་པ་འདི་ཁོ་ན་ཡིན། གཞན་ན་ཡེ་མེད། སྣང་གྲགས་ཀྱི་ཆོས་འདི་ཐམས་ཅད་རང་གི་སེམས་ཡིན། གཞན་གང་ནས་ཀྱང་མ་བྱུང༌། ཁྱེད་དེ་ལ་འཇིགས་མི་དགོས། འདིའི་གནད་ཐབས་མཁས་ཀྱི་ཉམས་ལེན་དེ་ཡིན། དེ་གོ་བར་གྱིས། དེས་ཕྲིན་ལས་མཐའ་དག་འགྲུབ། རབ་འབྱོར་གྱིས་བཅོམ་ལྡན་འདས་ལ་གསོལ་པ། བཅོམ་ལྡན་འདས་རྣམ་པ་ཐམས་ཅད་མཁྱེན་པ་ཉིད་ཅེས་བགྱི་བ་ནི་གང་ལགས། ཞུས་པས། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཅེས་བགྱི་བ་ནི། དྲན་པས་དབང་བསྒྱུར་བ་ཞི་བའི་རྣམ་པ་ཅན། མཚན་ཉིད་མེད་པའི་མཚན་ཉིད་ཅན། དེའི་རྣམ་པ་ཐམས་ཅད་མཁྱེན་པ་ཉིད་ཅེས་གསུངས་སོ། །གཟུགས་ཀྱི་དེ་བཞིན་ཉིད་ཤེས་ན་ཆོས་ཐམས་ཅད་ཀྱི་དེ་བཞིན་ཉིད་ཤེས་པར་འགྱུར་རོ། །ཞེས་གསུངས་སོ། །སྡུད་པ་ལས། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། །ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། །ཞེས་གསུངས། དེ་ཉིད་ལས། རིག་པ་ཁྱིམ་དུ་མི་གནས་ལམ་ལ་མཁས་པར་འགྱུར། །ཞེས་པ་དང༌། རྗེ་མི་ལའི་ཞལ་ནས། མ་མཐོང་གི་ཡུལ་ཅིག་ལྟ་འདོད་ན། །ཡུལ་ལ་མ་ལྟ་ལམ་ལ་སེམས། །ཅེས་དང༌། སྡུད་པ་ལས། ལུས་སེམས་མཁའ་འགྲོ་བྱ་ལྟར་རྒྱུ། །ནག་པོ་རྩ་ལག་རྣམས་ཀྱིས་གླགས་རྙེད་ག་ལ་འགྱུར། །ཅེས་སོ། །མཚན་བརྗོད་ལས། མི་གནས་ཀུན་འགྲོ་ཁྱབ་པ་པོ། །ཅེས་སོགས། དེ་རྣམས་ནི་གནས་པ་བོགས་འབྱིན་པའི་ལུང་ཡིན་གསུང༌། གཞན་ཡང་ལུང་བསམ་གྱིས་མི་ཁྱབ་གྲངས་ལས་འདས་སོ། །སྤྱིར་མུན་པ་ལ་སྣང་བའི་ངོ་སྤྲོད། སྣང་བ་ལ་མུན་པའི་ངོ་སྤྲོད། །ཚ་རེག་ལ་གྲང་རེག གྲང་རེག་ལ་ཚ་རེག ཐ་དད་ལ་ཟུང་འཇུག་རྨོངས་པ་ལུག་དང་འདྲ་བ་ལ། ངེས་ཤེས་གཅིག་ལ་སྐྱེད། མཁས་པ་ཤེས་རབ་ཅན་ལ་ཆོས་ཀྱི་སྒོ་ཕྱོགས་མེད་དུ་ཕྱེ་ལ་བསྟན། སྡིག་པོ་ཆེ་ལ་དགེ་མེད་སྡིག་མེད་གང་ལ་གང་འདུལ་གྱི་ཆོས་བསྟན་ཅིང་འཁོར་ལོ་གསུམ་གྱི་དབྱེ་བ་རྒྱས་པར་བཤད་དོ། །ལར་འདི་ཐབས་མཁས་པ་དང་ཤེས་རབ་ཟབ་མོས་རིམ་གྱིས་འཁྲིད་པ་ལགས་གསུང༌།

བླ་མས་ངོ་སྤྲད་པ་དེ་རྣམས་ངོ་ཤེས། རིག་རྟོགས་པས་ན་སངས་རྒྱས་ཀྱི་དགོངས་པ་ངོ་སྤྲད་པ་ཞེས་བྱའོ། །དེ་ལྟར་ངོ་སྤྲད་པ་ཤེས་ཤིང་རྟོགས་པའི་རིག་པ་འདི་ཉིད་རྟོགས་པ་མངོན་དུ་གྱུར་པའི་གནས་སྐབས་ན་ཡང་ད་ལྟར་གྱི་རིག་པ་འདི་ཉིད་རང་ཡིན་ཏེ། འདི་ལ་ཕྲི་བསྣན་དང༌། བཅོས་སྒྱུར་གང་ཡང་བྱས་པ་མེད་དེ། དེས་ན་མདོག་མ་སྒྱུར་ཅིང༌། སུས་ཀྱང་མ་བཅོས་པའི་གྲྭ་མ་ཆག་ཟུར་མ་ཉམས་པ་འདི་ཉིད། སངས་རྒྱས་ཀྱི་ཐུགས་སམ་མཁྱེན་པའི་ཡེ་ཤེས་ཡིན་ཏེ། དངོས་པོ་གཤིས་ཀྱི་གནས་ལུགས་བསྒོམས་མ་བསྒོམས་ཕྱི་ལ་གནས་པ་དེ་ཉིད། རྟོགས་མ་རྟོགས་རང་གི་སྣང་བ་ལ་ཤར་བ་ཡིན། འདི་ཉིད་ངོ་མ་ཤེས་མ་རིག་མ་རྟོགས་པའི་དུས་ན། ཀུན་རྫོབ་འཁོར་བར་རྟོག་པས་འཁྲུལ་པ་སེམས་ཅན་ཡིན། འདི་ངོ་ཤེས་ཤིང་རྟོགས། གོ་ཞིང་ཡིད་ཆེས་པའི་དུས་ན་དོན་དམ་པ་མྱ་ངན་ལས་འདས་པ་ཡང་དག་པ། བྱང་ཆུབ་ཀྱི་སེམས་ཡང་དག་པར་རྫོགས་པའི་སངས་རྒྱས་ཀྱི་ཐུགས་ཀྱི་དགོངས་པ་མཁྱེན་པའི་ཡེ་ཤེས་ཡིན། དེའི་ཕྱིར་ན་རིག་པའི་ཡེ་ཤེས་འདི་ལ་ངོ་མ་ཤེས་པ་དང༌། མི་རྟོགས་པའི་ཐབས་གར་ཡོད། འདི་གོ་ཞིང་རྟོགས་པའམ་ཅི་སྐད་དུ་ཡིན་ལུགས་བསྟན་པ་དེ་ལ། ཡིད་ཆེས་ཤིང་མོས་པར་གྱིས་ལ། ཁྱེད་རྣམས་ཀྱིས་རྩ་བ་འདི་ཟུངས་ཤིག དེ་ལྟར་གོ་ཞིང་རྟོགས་པ་དང༌། ངེས་པའི་ཤེས་པ་སྐྱེ་བར་བྱེད་པ་ནི། དཔེར་ན་སྔར་མ་མཐོང་བའི་ཡུལ་ཅིག་ལྟ་བར་འདོད་ན། གར་ཐོད་ཐོད་དུ་ཕྱིན་པས་མཐོང་བར་མི་འགྱུར་ཏེ། སྔར་གྱི་ལམ་རྒྱུས་ལེགས་པོ་ཡོད་པ་ཅིག་དང་འགྲོགས་ནས་ཕྱིན་ན། དེས་བརྡ་སྤྲད་པ་ཙམ་གྱིས་ཡུལ་དེ་མཐོང་ཞིང་ངེས་པའི་ཤེས་པ་སྐྱེའོ། །རྒྱུས་ཅན་དེ་དང་འགྲོགས་ནས་ཕྱིན་པས་ཡུལ་དེ་འདྲིས་ཤིང་གོམས་པར་བྱས་པས། ཡུལ་དེ་གཞན་གཅིག་གིས་མིན་བྱས་ཀྱང་མིན་པར་བྱེད་མི་ཤེས་ཏེ། དེ་ཅི་ལྟ་བྱས་པས་ཡུལ་ཅིག་པོ་དེ་རང་གིས་མཐོང་ཞིང་དེ་ལས་གཞན་ན་མེད་པར་ཁོ་ཐག་རྦད་ཀྱིས་ཆོད་པས་སྔར་གྱི་དེ་ཉིད་ལ་ངེས་ཤེས་སྐྱེའོ། །དེ་བཞིན་དུ་ཡང་དག་པར་རྫོགས་པའི་སངས་རྒྱས་ཐོབ་པར་འདོད་པ་དེ་ལ་བླ་མ་དམ་པས།

གདམས་ངག་གི་གནད་འདི་ལྟ་བུ་ཅིག་བསྟན་པས། རང་གི་རིག་པ་སེམས་ཉིད་བྱང་ཆུབ་ཀྱི་སེམས་འདི་རང་ལ་སངས་རྒྱས་ཀྱི་དགོངས་པ་ཡིན་པའི་ངེས་ཤེས་གཏིང་ནས་སྐྱེའོ། །དེ་ལྟ་བུ་ལ་བློ་བཏང་སྙོམས་སུ་མི་བཞག་པར་ལྟ་རྟོག་དང་དཔྱད་ར་གྱིས། འདྲིས་ཤིང་གོམས་པ་ལ་བརྟན་པར་བྱས་པས། དེ་སེམས་མེད་པར་བཅུག་ཀྱང་མེད་པར་མི་ཤེས་སོ། །སྟོར་དུ་བཅུག་ཀྱང་སྟོར་མི་ཤེས་སོ། །དེ་ཅི་སྟེ་བྱས་པས་སེམས་ཉིད་དེ་རང་ངོ་གཏིང་ནས་ཤེས་པས། སླར་དེ་ཉིད་རང་ལ་ངེས་ཤེས་གཏིང་ནས་སྐྱེའོ། །དེ་ལྟར་རང་གི་སེམས་དེ། སངས་རྒྱས་ཀྱི་དགོངས་པ་ཡིན་པར་རང་གི་བླ་མ་དམ་པའི་གསུང་སྒྲོས་བཞིན་དུ་ངེས་ཤེས་སྐྱེས་ཀྱང༌། ད་དུང་ཕྱི་ནང་དུ་སྣང་བའི་དངོས་པོ་འདི་དག་ཐམས་ཅད་སེམས་དང་འབྲེལ་བ་མེད་པར་བྱས་ཤིང་སྣང་བ་གུད་ནས་བཅད་ནས་བྱས་པ་ལ། དེ་ནི་དེ་ལྟར་མ་ཡིན་ཏེ། སྣང་སྲིད་འཁོར་འདས་ཀྱི་ཆོས་ཐམས་ཅད་སེམས་ཉིད་གཅིག་པུའི་འཁྲུལ་འཁོར་ཡིན་པར་ཤེས་པར་བྱ། དེ་ལྟར་ཡིན་པའི་ཕྱིར་ན་རང་གི་ལུས་ཀྱི་བྱ་བྱེད་དང༌། སེམས་ཀྱི་དྲན་རྟོག་དང༌། ངག་གི་སྨྲ་བརྗོད་ཐམས་ཅད་དང༌། མདོར་ན་སྤྱོད་ལམ་རྣམ་པ་བཞིར་ཅི་དང་ཅི་བྱེད་པ་ཐམས་ཅད་ལ། ཁོ་མིན་གཞན་འདུག་གམ་མི་འདུག་ལྟོས་དང༌། དེ་ལྟར་བལྟས་པས་གཞན་མ་ཡིན་ཏེ། ཐམས་ཅད་དེ་ཡིན་པར་ཤེས་པ་ཅིག་འབྱུང་ངོ༌། །དཔེར་ན་རྒྱ་འབག་གི་མིག་གམ་གར་མཁན་གྱི་ལག་པ་བཞིན་དུ། སེམས་འདི་ཀུན་གྱི་གསང་ཐག་དང་རྩ་བ་ཡིན་ནོ། །སྒོ་ལྔ་སྣང་གྲགས་ཀྱི་ཆོས་ཅེས་སྐད་པ་ཝ་ལེ་ཁྱུག་གེ་བ་འདི་དང༌། ཡུལ་འདོད་ཡོན་ལྔ་ལ་ལོངས་སྤྱོད་བྱེད་པའི་ཤེས་པ། མཐོང་བ་ཐོས་པ། ཚོར་བ་མྱོང་བ་ལ་སོགས་པ་འདི་ཐམས་ཅད་ཀྱང༌། རང་གི་སེམས་ཁོ་ན་ཡིན་པ་ལས། གཞན་མ་ཡིན་གྱི། གལ་ཏེ་དེ་མ་ཡིན་ནོ་ཞེ་ན། དབང་པོ་ཚང་བའི་རོ་ལྟ་བུ་ངེས་ཀྱང༌། ཡུལ་ལྔ་པོ་རྟོགས་པར་རིགས་ཏེ། དེས་མི་རྟོགས་པའོ། །དེས་ན་ཐམས་ཅད་ཀྱི་རྒྱུར་འདེབས་སམ་འཁྲུལ་འཁོར་ཡིན་ནོ། །གཞན་ཡང་ཚེ་ཐོག་མེད་པ་ནས།

ཐ་མ་ད་ལྟ་ཡན་ཆོད་དུ། འགྲོ་དྲུག་གར་སྐྱེས་ཀྱང་རུང༌། སེམས་ཀྱི་བདེ་སྡུག་ཅི་ཉམས་སུ་མྱོང་ཡང༌། སེམས་ཉིད་འདིས་ཉམས་སུ་མྱོང་བ་ལས་མ་གཏོགས་པ། གཞན་ཡོད་མི་སྲིད་དེ་ཐམས་ཅད་དེ་རང་ཡིན་ནོ། །མདོར་ན་རྨི་ལམ་བར་དོ་འཆི་ཀ་གསུམ་དང༌། འདི་དང་ཕྱི་མ་དུས་དང་རྣམ་པ་ཐམས་ཅད་དུ། བདེ་སྡུག་བཏང་སྙོམས་སུ་ཅི་མྱོང་ཡང༌། སེམས་འདི་དང་སྔར་ཡང་འབྲལ་མ་མྱོང༌། ཕྱིས་ཀྱང་འབྲལ་མི་ཤེས་པས། ཐམས་ཅད་ཀྱི་རྩ་བ་འདི་ཡིན་པར་ཁོ་ཐག་ཆོད་དོ། །དེ་ལྟར་སྣང་སྲིད་འཁོར་འདས་ཀྱི་ཆོས་ཐམས་ཅད་སེམས་འདི་གཅིག་པུའི་རྒྱུར་འདེབས་སམ། འཕྲུལ་འཁོར་རམ་འདིའི་བྱ་བྱེད་དང་འགྲོ་ལྡོག་ཡིན་པས། དེས་ན་ཐམས་ཅད་ཀྱི་རྩ་བ་སེམས་ཉིད་གཅིག་པུ་འདི་ཡིན་ནོ། །དེ་ཉིད་ཐམས་ཅད་ཀྱི་སྐོར་འགོའམ་བདག་པོའི་ཚུལ་ཡིན་པས། ད་ལྟ་སེམས་ཤེས་ན། བར་དོ་དང་པོ་ཤེས་པས། བར་དོ་གསུམ་པོ་དེས་འགྲེ། སེམས་ལ་མི་ཤེས་པའི་ཐབས་མེད། ངས་ཁྱེད་ཚོ་ལ་མ་བཤད་མ་ཟེར་ཅིག དྲན་པ་སད་རན་ནོ། །ད་འདི་ལྟར་སྣང་བའི་སྣང་སྲིད་ཀུན་ཀྱང༌། སེམས་དེ་ཉིད་རང་ཤར་བ་ཡིན་པས། དགག་སྒྲུབ་བྱར་མེད། ཅི་ཤར་དང་ཅི་སྣང་ཐམས་ཅད་སེམས་འདི་གཅིག་པུའི་སྣང་ཚུལ་ལམ། མྱོང་ཚུལ་ལམ། སྤྱོད་ཚུལ་ལས་མ་འདས་པས་ན། ཐམས་ཅད་དེའི་གྲུབ་ཚུལ་ལམ། དབང་ཆོས་ཡིན། དེའི་ཕྱིར་ན་ཁོ་མིན་གཞན་མིན་པར་བྱུང་བས་ཐེབས་ཤིང་ཤེས། རྟོགས་ཤིང་སྒྲོ་འདོགས་ཆོད་པར་བྱའོ། །ད་དེ་ལྟ་བུའི་རིག་པ་བྱང་ཆུབ་ཀྱི་སེམས་ཟླ་མེད་ལྟོས་མེད། བཟློག་ཐུབ། མཉམ་ཉིད་མ་འདྲེས་པ། ཡོངས་སུ་རྫོགས་པར་ཁ་ཙམ་ཚིག་ཙམ་མ་ཡིན་པར་ཤེས་ཤིང༌། རྟོགས་པ་ཅིག་དགོས་པ་ཡིན་ནོ། །འོ་ན་བླ་མ་དམ་པའི་གདམས་ངག་གིས་དེ་ལྟར་རིགས་ཀྱང༌། བློ་ཆུང་བའི་གང་ཟག་རྣམས་ལ། འདི་སྟོན་པའི་ཆོས་དང་འགལ་ལམ་སྙམ་པའི་ལོག་པའི་རྟོགས་པ་སྐྱེ་སྲིད་པས་འདིའི་སྐབས་སུ། ལྷ་བླ་མ་བྱང་ཆུབ་ཀྱི་གཏམ་རྒྱུད་ཀྱང་གསུང༌། འདི་ཀུན་དང་མི་འགལ་ཏེ། བསྟན་པའི་ཆོས་ཐམས་ཅད་ཀྱང་སེམས་འདི་གཅིག་པུ་འདི་ངོ་ཤེས་ཤིང་རྟོགས་པར་བྱ་བའི་ཐབས་དང་འདི་ཕྱི་བརྡར་དང་གཅེས་སྤྲས་འབའ་ཞིག་ལས་མ་གཏོགས་པ།

གཞན་སྐད་ཅིག་ཀྱང་མེད་པས། ད་འདི་ངོ་ཤེས་ཙ་ན་ཐམས་ཅད་འདིའི་ཐོག་ཁོ་ནར་འབབ་པས་ན། ཚིག་དང་ཐ་སྙད་མི་མཐུན་པ་ཙམ་མ་གཏོགས་པ། དོན་འཆུག་གཞི་དང་གོལ་དོགས་མེད་པས། ཐམས་ཅད་འདི་ཉིད་རང་ཡིན་པར་རིགས་པར་བྱའོ། །དེ་ལྟ་བུ་འདི་འདུས་མ་བྱས་ཤིང་ལྷུན་གྱིས་གྲུབ་པས་ན། རྣམ་དག་ལྷུན་གྱིས་གྲུབ་པའི་ཡེ་ཤེས་ཆེན་པོ་ཞེས་བྱའོ། །འདི་གཞན་ནས་བཙལ་མི་དགོས་ཤིང་དོན་རང་ལ་འབྱུང་བས་ན། རང་བྱུང་གི་ཡེ་ཤེས་ཞེས་བྱའོ། །དོན་ཐམས་ཅད་རང་ལ་རྫོགས་ཤིང་ཆེ་བས་ན། རྫོགས་པ་ཆེན་པོ་ཞེས་བྱའོ། །སེམས་འདིས་སྣ་ཚོགས་སུ་རྒྱུར་འདེབས་ཤེས་པས། དཔེར་ན་གར་མཁན་གྱི་ཕྱག་རྒྱ་དང་འདྲ་བས་ན། སེམས་དཔའི་ཕྱག་རྒྱ་ཆེན་པོ་ཞེས་བྱའོ། །མ་བཅོས་པའི་རྣལ་འབྱོར་བློ་དང་ཡིད་ལས་འདས་པས་ན། སེམས་འདི་གཉུག་མ་ཡིད་ལ་མི་བྱེད་པ་ཞེས་བྱའོ། །སེམས་འདི་དང་ཡེ་གདོད་མ་ཉིད་ནས་འབྲལ་མ་མྱོང་བས་ན། ལྷན་ཅིག་སྐྱེས་པའི་རིག་པ་ཞེས་ཀྱང་བྱའོ། །སེམས་འདི་རྟོགས་ཙ་ན། ཟག་པ་མེད་པའི་བདེ་བ་ཆེན་པོར་གནས་པས་ན། མ་རྒྱུད་ཀྱི་དགོངས་པ་བདེ་སྟོང་སྤྲོས་བྲལ་གྱི་ཡེ་ཤེས་གཞི་སྒོམ་མེད་ཀྱི་ངོ་སྤྲོད་པ་དང་སེམས་འདི་གསལ་ལ་མ་འགགས་པ་སྣ་ཚོགས་སུ་འཆར་བས་ན། ཕ་རྒྱུད་ཀྱི་དགོངས་པ་རིག་པའི་འོད་གསལ་ཞེས་བྱའོ། །འདུལ་བ་ཕ་རོལ་ཏུ་ཕྱིན་པ་དྲུག་གསང་སྔགས་རྩ་རླུང་ཐིག་ལེ་དྲན་པས་དབང་བསྒྱུར་བའི་ཆོས་ཀྱི་རྒྱལ་པོ། ལམ་སྒོམ་མེད་ཆོས་ཐམས་ཅད་ཐ་དད་མེད་པར་ཀུན་གྱི་རྩ་བ། རིག་པ་གཅིག་པུར་འདུག་པའི་ཕྱིར་ན། གཉིས་སུ་མེད་པའི་རིག་པ་བྱང་ཆུབ་ཀྱི་སེམས་ཞེས་བྱའོ། །དེ་ཉིད་མངོན་དུ་གྱུར་ན། ཕྲིན་ལས་ཕྱོགས་མེད་དུ་འཆར་བས་ན། འབྲས་བུ་སྒོམ་མེད་ཞེས་པ། སྐུ་བཞི་ཡེ་ཤེས་ལྔའི་བདག་ཉིད་དོ། །ཟོག་པ་འདི་ལ་བཟང་ངན་གྱི་སྐྱོན་ཡོན་གང་གིས་ཀྱང་མ་གོས་པར་འདུག་པའི་ཕྱིར་ན། རིག་པ་དྲི་མ་མེད་པ་ཞེས་པ་འདི་ཉིད་ལ་བྱའོ། །རིག་པ་འདི་སྐུ་གསུམ་གྱི་ནང་ནས་མཆོག་ཏུ་གྱུར་པས་ན།

ཆོས་ཀྱི་སྐུའི་བདག་ཉིད་ཅེས་བྱའོ། །སེམས་འདི་རྟོགས་ནས་སངས་རྒྱས་ཀྱི་དགོངས་པ་མཐར་ཐུག་པར་འདུག་པས་ན། ཡང་དག་པར་རྫོགས་པའི་སངས་རྒྱས་ཞེས་བྱའོ། །སེམས་འདི་རྟོགས་ཙ་ན། འཁོར་བ་དང་རྣམ་པར་རྟོག་པ་མ་སྤངས་པར་རང་སར་གྲོལ་བས་ན། འདི་ཉིད་ལ་མྱ་ངན་ལས་འདས་པའམ། མཁྱེན་པའི་ཡེ་ཤེས་ཞེས་བྱའོ། །སེམས་འདི་ཆོས་ཐམས་ཅད་ཀྱི་གཞི་མར་འདུག་པས་ན། ཀུན་གཞི་བྱང་ཆུབ་ཀྱི་སེམས་ཞེས་བྱའོ། །དོན་འདི་ལས་ཆོས་ཐམས་ཅད་འདའ་བར་མི་ནུས་པས་ན་དོན་དམ་པ་བྱང་ཆུབ་ཀྱི་སེམས་ཞེས་བྱའོ། །སེམས་འདི་འཁོར་འདས་ཐམས་ཅད་ཀྱི་རྩ་བར་འདུག་པས་ན། རྩ་བ་བྱང་ཆུབ་ཀྱི་སེམས་ཞེས་བྱའོ། །འདི་ཆོས་ཐམས་ཅད་ཀྱི་སྙིང་པོར་འདུག་པས་ན། སྙིང་པོ་བྱང་ཆུབ་ཀྱི་སེམས་ཞེས་བྱའོ། །རིག་པ་འདིས་འཁོར་འདས་ཐམས་ཅད་སྐྱེད་པར་བྱེད་པས་ན། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་ཀྱང་འདི་ཡིན་ནོ། །དོན་འདི་ཚིག་དང་ཐ་སྙད་རྟོག་གེའི་སྤྱོད་ཡུལ་ལས་ཀུན་ལས་འདག་ནས་འདུད་པས་ན། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །ཞེས་བྱ་བ་ཡིན་ནོ། །སེམས་འདི་ཕྱོགས་གང་དུ་ཡང་མ་ལྷུང་ཞིང༌། སྒྲོ་སྐུར་གྱི་མཐའ་དང་བྲལ་ནས་འདུག་པས་ན། དབུ་མ་ཆེན་པོ་ཞེས་ཀྱང་བྱའོ། །སེམས་འདི་རྟོགས་ན་ཆོས་ཐམས་ཅད་་སྤྱན་འབྱེད་པའི་སྒྲོན་མེ་ལྟ་བུར་འདུག་པས་ན་མ་རིག་མུན་སེལ་གྱི་ཉི་ཟླ་ལྟ་བུ་ཞེས་བྱ་བ་ཡིན། རིག་པ་འདི་ཆོས་ཐམས་ཅད་ཀྱི་ཚོད་འཛིན་པའི་ཤེས་བྱེད་དམ་དཔང་པོ་ལྟ་བུར་འདུག་པས་ན། མཆོག་གི་རང་རིག་མངོན་སུམ་གྱི་ཚད་མ་ཡིན་ནོ། །རིག་པ་འདི་མདོ་འམ་འགག་ཏུ་འདུག་པས་ན། སྤྱི་སྡོམ་བཞི་པ་ཞེས་ཀྱང་འདི་ཉིད་ལ་བྱའོ། །རིག་པ་འདིས་ཆོས་ཐམས་ཅད་ཀྱི་ཤན་ཤུན་འབྱེད་པས་ན་བསྟན་པའི་ཤན་འབྱེད་ཞེས་ཀྱང་འདི་ཉིད་ལ་བྱའོ། །རིག་པ་འདིས་ཆོས་ཐམས་ཅད་ལ་གྲོས་འདེབས་ཤིང་ཤེས་བྱའི་སྒྲོ་འདོགས་ཐམས་ཅད་གཅོད་པར་བྱེད་པས། གསང་སྔགས་དོན་གྱི་ཚད་མ་ཞེས་ཀྱང་འདི་ལ་བྱའོ། །དེའི་ཕྱིར་ན་སྣང་སྲིད་འཁོར་འདས་ཀྱི་ཆོས་ཐམས་ཅད་ཀྱི་རྩ་བའང་རིག་པ་བྱང་ཆུབ་ཀྱི་སེམས་ཡིན་པས་ན།

དེ་ལ་དགོངས་ནས་བྲམ་ཟེ་ཆེན་པོའི་ཞལ་ནས། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལས་སྲིད་དང་མྱ་ངན་འདས་འཕྲོ་བ། །འདོད་པའི་འབྲས་བུ་སྟེར་བར་བྱེད་པ་ཡི། །ཡིད་བཞིན་ནོར་འདྲའི་སེམས་ཉིད་དྲི་མེད་ཁྱོད་ལ་ཕྱག་འཚལ་ལོ། །འདི་ལ་སྐལ་ལྡན་རྣམས་ཀྱིས་ངེས་ཤེས་ཐུན་མོང་མ་ཡིན་པ་སྐྱེ་དགོས་སོ། །དེ་ཡང་གང་ལྟར་སོང་ཞིང་ཅི་ལྟར་འདུག་ཀྱང་རུང་སྟེ། རང་གི་སེམས་གཅིག་པུ་འདི་ལས་སྐད་ཅིག་ཀྱང་འདའ་བར་མ་མྱོང་བས་ན། དོན་རྩ་བ་གཅིག་པོ་འདི་བཙིར་གྱིས་བཟུང་ལ་ཡང་ནས་ཡང་དུ་འདི་ལ་ནན་ཏན་བསྐྱེད་ཅིག ཐེ་ཚོམ་དང་ཡིད་གཉིས་དང་ཁུ་འཕྲིག་ཐམས་ཅད་ཆོད་ལ། བླ་མས་ཇི་ལྟར་གདམས་པ་བཏབ་པ་བཞིན་དུ་ཡིད་ཆེས་པར་གྱིས་ཤིག དེ་ཡང་སེམས་ཀྱི་དོན་རྩ་བ་གཅིག་གཤའ་མར་མ་ཟིན་ན། ལོ་བསྐལ་པ་བརྒྱད་ཁྲི་དང་བཞི་སྟོང་དུ་ཆོས་བྱས་ཀྱང་འཚང་མི་རྒྱ་སྟེ། འོན་ཀྱང་སྨོན་འཇུག་རྒྱུད་པའི་རྒྱུ་ཙམ་དུ་འགྲོ་བ་ལས། གཅིག་ཆོད་མ་ནོར་བའི་ལམ་དང་མི་འཕྲད་དོ། །དཔལ་ལྡན་ཕག་མོ་གྲུ་པའི་ཞལ་སྔ་ནས། འཁོར་འདས་གཉིས་ཀྱི་དཀྱིལ་འཁོར་དུ། །ཆོས་ཀྱི་རྒྱལ་པོ་འདི་མ་གོ་ན། །བྱས་པའི་ཆོས་ཀྱིས་འཚང་མི་རྒྱ། །ལར་གྱིས་འདུག་ལུགས་གཅིག་མ་ཤེས་ན། །ཅི་བྱས་འཁོར་བའི་གཞུང་ལམ་ཡིན། །སེམས་དང་རྡོ་རུས་མ་འཕྲོད་ན། །མ་ལུས་ཤེས་པ་སྒྱུ་མ་ཡིན། །སེམས་ཆོས་དང་མཐུན་པར་མི་སྟོན་ན། །ཚིག་དང་ཐ་སྙད་ལ་མཁས་ཀྱང༌། །འཇིག་རྟེན་འདི་ཡི་བླ་མ་ཡིན། །རྟོགས་ལྡན་ཤེས་བྱའི་ཆོས་འདི་ལ། །སྦྱངས་པ་ཆུང་ཡང་ཁྱད་པར་འཕགས། །དེ་ཉིད་མེད་པར་གྱུར་པས་ན། །སྡེ་སྣོད་གསུམ་དང་རྒྱུད་སྡེ་བཞི། །བློ་ལ་བཞུགས་ཀྱང་གཏམ་རྒྱུད་ཡིན། །ཤི་བའི་ནངས་པར་བརྗེད་ནས་འགྲོ། །ལེགས་པའི་སྐར་མ་མ་གསན་ནམ། །རང་སེམས་རྟོགས་པར་མ་གྱུར་ན། །ཤེས་བྱའི་སྦྱངས་པ་ཆེ་ལགས་ཀྱང༌། །སོ་སོའི་སྐྱེ་བོར་ཐུབ་པས་གསུངས། །དེས་ན་དོན་བརྒྱུད་ཀྱི་གདམས་པ་འདིའི་གནད་ཀྱིས།

རང་ལ་གནས་པའི་དོན་དེ། བླ་མའི་ཞལ་གྱི་གདམས་པས་ཇི་སྐད་གསུང་བཞིན་དུ། ངེས་པ་ཁོ་ནར་རྟོགས་ཤིང་ཡིད་ཆེས་ཤིང་ཐེ་ཚོམ་གྱི་སྤྲོས་པ་ཆོད་ན། སྐྱེས་བུ་དེ་སྐལ་བ་དང་ལྡན་པས། ཚེ་འདི་ཕྱི་གཉིས་ཀའི་ལས་ཟིན་པ་ཡིན་ནོ། །དེ་ལྟར་ཡང་རིན་པོ་ཆེའི་ཞལ་ནས། ཡང་དག་ཚད་མ་མ་ཤེས་ན། །བསྐལ་པ་སྟོང་དུ་ཆོས་བྱས་ཀྱང༌། །རང་སེམས་རྟོགས་པར་མི་འགྱུར་རོ། །རང་སེམས་རང་གིས་མ་རྟོགས་ན། །རྟོག་པས་འཁོར་བར་འཁྲུལ་བ་ཡི། །བདེ་མེད་འབྲས་བུ་སྡུག་བསྔལ་འབྱུང༌། །དེ་བས་རང་སེམས་རང་གིས་བལྟ། །བརྟགས་པས་མ་གྲུབ་དེ་ལྟར་མཐོང༌། །དེ་མཐོང་རང་གི་མཚན་ཉིད་རྟོགས། །བྱིང་འཐིབས་དབང་ཐོབ་རང་སོ་ཟིན། །འབྲས་བུ་བདག་གཞན་དོན་གཉིས་འགྲུབ། །དེ་ལྟར་སྤྱད་དོ་རིགས་ཀྱི་བུ། །ད་ལྟར་ལེགས་སྤྱད་བདེ་བ་ཉིད། །མཆོག་ལམ་འདི་ནི་རྙེད་པར་དཀའ། །ཚེ་འདི་ཉིད་ལ་དོན་གྲུབ་པ། །ཨ་བ་དྷཱུ་ཏིའི་སྤྱོད་པ་བྱ། །རིགས་སྤྱོད་ཁྱད་དུ་འཕགས་སོ་གསུང༌། །བཀའ་ཡི་གེ་མེད་པའི་དོན་ཐོག་བབས་སུ་བསྟན་པའི་གདམས་ངག བླ་མ་རིན་པོ་ཆེའི་ཞལ་གྱི་གདམས་པ། བདག་གིས་མ་ཡེངས་པར་གུས་པས་འཐུངས་ནས། སྐལ་ལྡན་གྱི་དོན་དུ་ཡི་གེར་ཅུང་ཟད་བཀོད་པ་འདི། དཔའ་བོ་མཁའ་འགྲོའི་ཚོགས་ལ་བཟོད་པར་གསོལ། འདི་བྲིས་དགེ་བའི་རྩ་བ་ཅི་མཆིས་དང༌། །རང་གཞན་འཁོར་འདས་མ་ལུས་པས། །དུས་གསུམ་བསགས་དང་ཡོད་པ་ཡི། །དགེ་བ་འདི་ཡིས་དབང་གི་རྒྱལ་པོ་མཆོག །རང་གི་སེམས་ལ་ཡོངས་སུ་ཐོབ་པར་ཤོག འདི་ནི་བླ་མ་དམ་པ་རྣམས་ཀྱི་ཐུགས་དམར་པོ་ཟུར་གསུམ་བ་དེ་རླངས་ཐོ་ལེ་ཕྱུང་བའི་གདམས་པ་ཡིན་ནོ། །བསྟན་པའི་སྤྱན་འབྱེད་གདམས་ངག་གི་རྩ་བ་ཡིན་ནོ། །འདི་མེད་ན་ཀུན་ཤེས་གཅིག་ལ་རྡུགས་པ་བྱ་བ་ཡིན་ནོ། །འདི་གཅིག་ཤེས་ཀུན་གྲོལ་བྱ་བ་ཡིན། སངས་རྒྱས་ཐམས་ཅད་དང་དགོངས་པ་གཅིག་པས་ན་དགོངས་པ་གཅིག་པ་བྱ་བ་ཡིན། དགོངས་པ་ཐམས་ཅད་འདུས་པས་ན། དགོངས་འདུས་བྱ་བ་ཡིན།

གསུང་འདི་ལ་བརྗོད་མཐའ་མེད་པས་ན། ནམ་མཁའ་མཐའ་མེད་ཞེས་ཀྱང་བྱ། དེ་ལྟར་རྟོགས་ན་ཆོས་གང་ལ་ཡང་མི་ཐོགས་གསུང༌། རྗེ་རིན་པོ་ཆེའི་བཀའ་དང་བསྟན་བཅོས་ཐམས་ཅད་ཀྱི་དགོངས་པ་མ་ལུས་པར་དྲིལ་ནས་མི་བརྗེད་པའི་གཟུངས་ཞེས་ཀྱང་བྱ། གེགས་སེལ་ཆེན་མོ་ཞེས་ཀྱང་བྱ། བསྟན་པའི་ཆིངས་ཞེས་ཀྱང་བྱ། གདམས་ངག་ཀུན་ལ་ཡོད་ན་མཁས་པ་སུ་ཡིས་བྱེད་གསུང༌། ལར་འདི་ལྟ་བུའི་གདམས་ངག་ཉམས་སུ་མྱོང་བ་སྨྲ་བ་ཁ་ནས་ཁྲག་སྐྱུག་པ་བས་ཕངས་པ་ལ་གསུངས་ནས། ཁྱེད་ཀྱི་ཆོས་སྐལ་གྱིས་གསུང་ནས། གསེར་ཁང་དུ་ཆིག་ཁྲིད་མཛད་པ་ཡིན། མན་ངག་འདི་ནི་སྣོད་དང་ལྡན་པ་རེ་རེ་གཉིས་གཉིས་ཙམ་གྱི་སྤྱོད་ཡུལ་ཡིན་པས། ཡར་གྱི་བླ་མ་སློབ་དཔོན་ལ་མ་བཤད། བར་གྱི་གྲོགས་པོ་དང་ཤག་པོ་ལ་མ་བཤད། སྙིང་ཕྱིར་སྟོན་པའི་མི་ལ་མ་བཤད། དགོས་པ་མེད་པ་ཡིན་གསུང༌། འདི་རང་གི་སློབ་མ་སྙིང་དང་འདྲ་བ་གློ་སྙིང་བྲང་གསུམ་སྟོད་པ་བྱུང་ན་སྟོན། སྙིགས་མ་ལྔ་བདོ་བའི་དུས་སུ། མང་པོ་བཤད་པ་དང༌། མང་པོ་ཉན་པ་དང༌། མང་པོ་སྒོམ་པའི་ལོང་མེད་པས། གང་ཟག་གི་བློའི་རིམ་པ་དང་སྦྱར་ལ། ལས་དང་པོ་པ་ལ་ཡི་གེ་བརྒྱ་པ་ནས་བཟུང་སྟེ། རིམ་པ་བཞིན་འཁྲིད་པ་གལ་ཆེ། དབང་བསྐུར་བ་དང་ལས་རྒྱུ་འབྲས། འཁོར་བའི་ཉེས་དམིགས་བསྟན་པ་གལ་ཆེ། ལར་ཆོས་འདིའི་དམ་ཚིག་ཏུ། མི་དགེ་བ་ཕྲ་ཞིང་ཕྲ་བ་ལ་འཛེམ་པ་དང༌། ཚུལ་ཁྲིམས་རིན་པོ་ཆེ་དང༌། ཕྱག་རྒྱ་ཆེན་པོ་གནད་གཅིག་པས། འདི་ངའི་ཁྱད་ཆོས་བླ་ན་མེད་པ་ཡིན། ཚུལ་ཁྲིམས་རིན་པོ་ཆེ་སྲོག་ལ་བབ་ཀྱང་འབྲལ་བར་མ་བྱེད་ཅིག ལམ་ལ་ཞུགས་པའི་གང་ཟག་རྣམས་ལ་གདམས་ངག་རལ་གྲི་ཆུང་རྒྱག་ཏུ་སྟོན་པ་གལ་ཆེ། ཚིག་ཏུ་ཉུང་ལ་དོན་དུ་དྲིལ་བ་ཐོས་པས་གྲོལ་བའི་གདམས་ངག་ཡིན་ནོ། །བུ་ལ་གཏད། ཐུགས་ལ་ཆོངས། ཐུགས་ཀྱི་དཀྱིལ་དུ་སྦོས། དམ་ཚིག་ལ་གནས་པར་གྱིས། རེ་དགའ་རེ་དགའ། རེ་སྐྱིད་རེ་སྐྱིད་ཨང་གསུང༌། གཞི་ཁྲིད། ལམ་ཁྲིད། འབྲས་བུའི་ཁྲིད། མ་ལུས་པའི་ཞལ་གདམས་རིན་པོ་ཆེའི་ཕྲེང་བ་ཞེས་བྱ་བ།

ཆོས་རྗེ་རིན་པོ་ཆེ་འབྲི་གུང་པས། རིན་པོ་ཆེ་ལ་དྲུག་པ་ལ་གདམས་པ་རྫོགས་སོ། །རིན་པོ་ཆེ་ལ་དྲུག་པས། རིན་པོ་ཆེ་རྩ་རྒྱ་པ་ལ་གནང༌། དེས་རིན་སྤུངས་པ་ལ་གནང༌། ཤིན་ཏུ་བཀའ་རྒྱ་དམ་པས་གསང་བར་ཞུ་མཛོད་ཅིག འདི་བྲིས་དགེ་བས་འགྲོ་བ་ཐམས་ཅད་ཀྱིས། །རང་གི་རིག་པ་དྲི་མེད་མངོན་གྱུར་ནས། །ཡེ་ཤེས་དྲི་མེད་གཞི་ཡི་ཐོག་ཏུ་གྲོལ། །དེ་ཡི་ཕྲིན་ལས་ནམ་མཁའི་ཁམས་མཚུངས་ཤོག །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༄། །ཕྱག་རྒྱ་ཆེན་པོའི་གདམས་པ་གསེར་ཁང་སྒོ་བཅད་མ།། ན་མོ་རཏྣ་གུ་རུ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། བླ་མ་རིན་པོ་ཆེ་དེ། འབྲི་གུང་དཔལ་གྱི་ནགས་ཁྲོད་དུ་ཕྱག་ཕེབས་ནས་ཚོགས་པ་རྒྱ་མཚོ་ལྟ་བུ་བསྐྱངས། དགུང་ལོ་དྲུག་ཅུ་རྩ་བདུན་བཞེས་པའི་ཉིན་ཞག་ཐམས་ཅད་ཚང་བའི་ཉིན་པར། དགེ་བའི་བཤེས་གཉེན་འགའ་ཞིག་སྤྱན་སྔར་བསགས་ནས། བཀའ་སྩལ་ཆེན་པོ་གསུངས། ཆོས་ཕར་ལ་འདྲི་བའི་ཚུལ་དུ་མཛད་ནས་ཆོས་འདི་རྒྱུ་གང་ལས་བྱུང་རྐྱེན་གང་ལས་བྱུང་གསུངས་པ་ལ། ལ་ལ་ན་རེ་རྒྱུ་སེམས་ཅན་ལས་བྱུང་ཟེར། ལ་ལ་ན་རེ་རྒྱུ་སངས་རྒྱས་ལས་བྱུང་ཟེར། ཡང་སེམས་འདི་མ་རིག་པ་ལས་བྱུང་ན། མ་རིག་པ་རང་གང་ལས་བྱུང་གསུངས་པ་ལ། ཐམས་ཅད་འདུན་པ་ཕྱོགས་གཅིག་ཏུ་བསྒྲིལ་ནས། མ་རིག་པ་སེམས་ལས་བྱུང་ཟེར། ཁོང་རྣམ་པའི་ལན་དེ་ལ་ཇི་ལྟ་བ་བཞིན་དུ་མཉེས་པ་མ་བྱུང་ནས། ཆོས་རྗེ་ཉིད་དང་སྐུ་གསུང་ཐུགས་དབྱེར་མེད་པའི་དབོན་རིན་པོ་ཆེ་སྤྱན་སྔར་བོས་ནས་གོང་གི་གསུང་དེ་རྣམས་ཁོང་ལ་གསུངས་པས། ཁོང་གི་ཞལ་ནས་སེམས་བྱ་བ་གདོད་མ་ནས་སྐྱེ་བ་མེད་པ། ཡོད་མེད་ཀྱི་མཐའ་དང་བྲལ་བ་སངས་རྒྱས་པ་ཡང་རང་དེ་རང་ཡིན། དེ་ལས་ཆོས་བྱུང་བར་མི་འདོད་ཞུས་པས། སློབ་དཔོན་སྤྱན་སྔའི་ཞལ་ནས།

དེ་ན་འབྱུང་བ་མི་འདུག་པས་ང་ལ་མ་བདེ་གསུང༌། འབྱུང་དབོན་གྱིས་ས་ཡོད་དེ་འདིར་མི་འཇོག་གསུང༌། དེ་ནས་ཆོས་རྗེའི་སྤྱན་སྔ་ནས། བསྔོ་བ་ཞིག་མཛད་ནས་ཐམས་ཅད་སོ་སོར་བཞུད་དུ་བཅུག་གོ། །དེ་ནས་རྒྱུན་གཏོར་རན་པའི་དུས་སུ། དབོན་རིན་པོ་ཆེ། མཁན་རིན་པོ་ཆེ། སློབ་དཔོན་སྤྱན་སྔ་བ་རྣམས་སྤྱན་སྔར་བོས་ནས། གསེར་ཁང་གི་སྒོ་བཅད་ནས། གཞན་གཅིག་ཀྱང་སྤྱན་སྔར་མ་ཉན། དེ་ནས་བཀའ་སྩལ་གསུངས་པ། ༈ །དེ་རིང་གི་ཆོས་དེ་ཁོང་རྣམས་ལ་རྒྱུ་མཚན་དང་བཅས་པ་ཞིག་མི་འཇོག་པ་ཅི་ཡིན་གསུང༌། ཁོང་གི་ཞལ་ནས་ད་རེས་ཀྱི་ཆོས་དེ་གོ་བར་བྱེད་པ་ལ། རྒྱུ་རྐྱེན་ལས་བྱུང་བའི་རྣམ་པར་རྟོག་པ་དང༌། སེམས་ཉིད་གདོད་མ་ནས་སྐྱེ་བ་མེད་པ། དབྱེར་མེད་པ་ཞིག་ཏུ་གྱུར་ནས་སེམས་ཀྱི་ཕུ་ཐག་ཆོད་པ་ཞིག་དགོས། ཁོང་རྣམས་ལ་ད་རེས་ཀྱི་ཆོས་འདི་གོ་བར་བྱེད་པ་ཤིན་ཏུ་དཀའ་བར་འདུག་པས་མ་བཞག་པ་ཡིན། སྤྱིར་རྗེ་རིན་པོ་ཆེ་ལྟ་བུ་སངས་རྒྱས་འཇིག་རྟེན་དུ་བྱོན་ནས། བུ་སློབ་དཔག་ཏུ་མེད་པ་ཞིག་བསྐྱངས། འཁོར་འདས་ཀྱི་ཆོས་མ་ལུས་པ་ཞིག་གསུངས་ཀྱང༌། གསུང་འདི་ཡིས་ཐག་ཆོད་པ་དཀའ་བར་འདུག དེ་དཀའ་བ་ཙམ་དུ་འཕྲིན་ལས་ཇི་སྙེད་ཅིག་འབྱུང་བ་ཡང༌། ཡང་དག་པའི་དོན་ལ་སེམས་ཅན་གདུལ་བྱ་ཡིན་མིན་གྱིས་གོ་བ་འདི་དཀའ་བར་འདུག དེས་ན་དོ་ནུབ་ཀྱི་དུས་འདིར་ཆོས་ཞུ་བ་འམ། ཞུ་མཁན་ཡང་འཛོམ། རྗེའི་སྤྱན་སྔར་ཞུ་བའི་དུས་ལ་ཡང་བབ་པས། སྔོན་ཐོག་མ་མེད་པའི་རྒྱུ་མཚན་དང༌། འཁོར་བ་ལ་མཐའ་ཡོད་མེད་ཅིག་ཞུ་དགོས་ཞུས་པས། ཆོས་རྗེའི་ཞལ་ནས། དོ་ནུབ་ཀྱི་ཞུ་བ་འདི་ཉམས་དགའ། ཞུ་མཁན་བཟང་པོ་ཡང་འཛོམས་པས་འཁོར་འདས་ཀྱི་ཆོས་མ་ལུས་པ་དོ་ནུབ་སྤྲུགས་དགོས་གསུངས་ནས། སྔོན་ཐོག་མ་མེད་པ་ཞེས་བྱ་བའི་རྒྱུ་མཚན་འདི་ངོ་སྤྲོད་དགོས། འདི་ངོ་མ་འཕྲོད་ན་ཐོག་མ་མེད་པ་རྐྱང་པར་སོང་ནས། གོ་བ་ཤིན་དུ་དཀའ་བ་འདི་ཁྱོད་བདེན་པ་ཡིན། དེ་ལ་མི་ཆེ་དགུ་གཉན་དགུ་མང་པོ་ཚོགས་ཀྱང༌།

སེམས་ཅན་དང་སངས་རྒྱས་གང་སྔ་བྱས་པ་ལ་རྒྱུ་སེམས་ཅན་ལ་འབྲས་བུ་སངས་རྒྱས་འབྱུང་བ་ཡིན་ཟེར་ནས་སེམས་ཀྱི་ཕུ་ཐག་མ་ཆོད་པའི་རྟགས་དེ་རང་ཡིན་པས། མ་རིག་པ་སེམས་ལས་བྱུང་བྱ་བའི་རྒྱུ་མཚན་འདི་ཡང༌། མཁྱེན་པའི་ཡེ་ཤེས་ལ་མངའ་མ་བརྙེས་པས་ལན་པ་ཡིན། སྤྱིར་ཡོད་མེད་ཀྱི་མཐའ་དང་བྲལ་ནས་ཡང་དག་པའི་དོན་ཇི་ལྟ་བ་བཞིན་དུ་གྱུར་ན་ད་ལྟར་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདི་འོང་བའི་དོན་མེད་པ་ལ། སྔོན་བྱུང་གི་དུས་སུ་ཡང་ཟག་བཅས་ཀྱི་བདེ་བ་ཆེན་པོ་དང་ཡང་ལྡན། གཟུང་འཛིན་སྤྲོས་པ་དང་བྲལ་བའི་ཆོས་ཉིད་ཀྱང་གོ་ལ། ལམ་སྦྱངས་པའི་ཐབས་ལ་མཁས་ཀྱང༌། ཤེས་རབ་མངོན་དུ་མ་གྱུར་པས། འོད་གསལ་གྱིས་གཟུགས་མེད་ཀྱི་ཁམས་ན་གནས་པའི་ལྷ་རྣམས། འོད་གསལ་དེ་དང་དབྱེར་མེད་དུ་གྱུར་པ་ཞིག་ཤར་ནས་ཡོད་པའི་དུས་སུ། ཡ་མཐའ་དང་མ་མཐའ་ཡོད་ན། དེ་ཁོ་ན་ལ་བརྟེན་པས་ཆོག་པ་ཡིན་ཏེ། དེ་གང་ཡང་མེད་པས་ད་ལྟ་འཁོར་བ་སྡུག་བསྔལ་གྱི་རྒྱ་མཚོ་འདི་བྱུང་བ་ཡིན། དེ་ཡ་མཐའ་བྱ་བ་ཡིན་ཏེ། ཉོན་མོངས་པ་ཆགས་སྡང་འབའ་ཞིག་ལ་ལོངས་སྤྱད་ནས། མི་ཚེ་སྡུག་བསྔལ་འབའ་ཞིག་ལ་སྐྱེལ་བ་ཞིག་ཡོད་ན། དེ་ལ་བརྟེན་ནས་ཐམས་ཅད་ཇི་ལྟ་བ་བཞིན་མཁྱེན་པའི་ཡེ་ཤེས་སེམས་ཅན་ཐམས་ཅད་ཀྱི་མགོན་དུ་གྱུར་པ་འགྲོ་བའི་བླ་མ་ཞིག་བྱོན་ན། ད་ལྟ་བའི་དུས་སུ་འཁོར་བ་སྡུག་བསྔལ་གྱི་རྒྱ་མཚོ་འདི་མེད་པར་བྱེད་པ་ལ་དེ་གཅིག་པུས་ཆོག དེ་གཉིས་གང་ཡང་མ་འཛོམ་པའི་དུས། ད་ལྟའི་དུས་སུ་ཁམས་གསུམ་འཁོར་བའི་རྒྱ་མཚོ་འདི་བསྐྱེད་པ་ཡིན་ཏེ། དུས་ཚོད་དེ་ཙམ་ན་སའི་ཚོད་གྲངས་གར་གནས་སྙམ་ན། ས་དགུ་པའི་བྱང་ཆུབ་སེམས་དཔའ་ཡར་ལ་ཆོས་སྐུ་ཆེན་པོ་མངོན་དུ་མ་གྱུར། མར་ལ་ཉོན་མོངས་པ་ཆགས་སྡང་རག་པ་དང་འབྲིང་པོ་གཉིས་དང་བྲལ་ཙམ་པའི་ཕྲ་ཞིང་ཕྲ་བ་བག་ལ་ཉལ་དེ་གནས་པའི་གནད་ཀས། ཕྱི་ནང་གི་རྟེན་འབྲེལ་འགྲིག་ནས་ནང་དུ་སེམས་ཉིད་གདོད་མ་ནས་སྐྱེ་བ་མེད་པའི་རང་བཞིན་ལ།

ཉོན་མོངས་པ་ཕྲ་ཞིང་ཕྲ་བས་བསྒྲིབས་ནས་ཕྱི་རོལ་ཏུ་ནམ་མཁའ་སྟོང་པ་ཉིད་ཀྱི་རང་བཞིན་ལ་རླུང་གི་ཕུང་པོ་ཆེན་པོ་ཆགས་རྒྱུ་བྱུང་བས། དེ་ལ་བརྟེན་ནས་ཆུའི་ཕུང་པོ་ཆགས། དེ་ལ་རིན་ཆེན་གསེར་ཆགས། དེ་ལ་བརྟེན་ནས་ས་ཆེན་འདི་ཆགས། སའི་བཅུད་བསྡུས་པས་བདུད་རྩི་ཞག་ཏུ་སོང༌། དེ་ལ་དྲི་ངད་བསམ་གྱིས་མི་ཁྱབ་པ་བྱུང་ནས། སྤྱིར་ཐམས་ཅད་གོང་དུ་ཇི་ལྟར་གསུངས་པ་བཞིན་དུ་ཕྱི་སྤྲོས་པའི་རང་བཞིན་དང་བྲལ་ཙམ་དེ་ལ་ཡར་སངས་རྒྱས་བྱ་བ་མེད། མར་འཁོར་བ་ཞེས་བྱ་བ་མེད། དུས་དེའི་མེད་པ་ཞེས་བྱ་བའི་རྒྱུ་མཚན་དེ་ལྟ་བུ་ཡིན། དེའི་དུས་སུ་སྔར་གྱི་དྲི་ངད་དེ་རྣམས་ཁོང་གིས་ཚོར་རྒྱུ་ཞིག་བྱུང་ནས། ཁོང་ཐམས་ཅད་གྲོས་བྱས་ནས་འདི་འདྲ་བ་སྔན་ཆད་བྱུང་མ་མྱོང་ཟེར་ནས། འདིའི་རྒྱུ་ཅི་ཡིན་རྐྱེན་ཅི་ཡིན། ཇི་ལྟ་བ་བཞིན་དུ་སྔོན་དུ་སུས་ཀྱང་གྱུར་མ་ནུས་པས། དེ་ལ་བརྟེན་ནས་ཕོ་མོའི་ཤན་ཕྱེད། སྔར་གྱི་ཕྲ་ཞིང་ཕྲ་བ་དེ་རང་ཡང་དགེ་བར་མ་སློངས་ཤིང་ཉོན་མོངས་པའི་ལས་སྤྱད་པས་འཇིག་རྟེན་པའི་བུ་དང་བུ་མོ་གཉིས་བྱུང༌། ཁོང་གཉིས་ལ་བརྟེན་ཏེ་རྩད་གཅོད་མཁན་ཅིག་གདོང་ཞིག་གིས་འཐུད་པས་བཅུད་ས་ཞག་རིན་པོ་ཆེ་དེ་མ་ཟད་ཀྱི་བར་དུ་ཐམས་ཅད་འཁོར་བར་འཁྱམས། སྤྱི་དང་བྱེ་བྲག་མེད་པར་རྫོགས་པའི་རྟིང་མ་དེ་ང་ཡིན། ང་ཡོང་ཙམ་ན་ཁོང་རྣམས་འཁོར་བ་སྡུག་བསྔལ་གྱི་རང་བཞིན་དུ་འདྲེས་འདུག ང་ཡི་མུག་ཤིན་ཏུ་ཆེ་བར་བྱུང་ནས། ལོ་བཅོ་ལྔའི་བར་དུ་ཡི་མུག་དང་མ་བྲལ་ནས། དེ་ནས་འཁོར་བ་སྡུག་བསྔལ་གྱི་རང་བཞིན་འདི་ནས་ཡར་འདྲེན་པ་ལ། ཅིས་ཕན་སྙམ་དུ་བསམས་པ་ལ། དེ་ཡང་ལུས་ངག་ཡིད་གསུམ་གཙོ་བོར་བྱས་ནས། དང་པོ་བྱང་ཆུབ་མཆོག་ཏུ་སེམས་བསྐྱེད། བསོད་ནམས་ཀྱི་ཚོགས་བསགས་པ་དང༌། དག་པའི་སྨོན་ལམ་འདེབས་པ་དང༌། དགེ་བའི་རྩ་བ་བླ་ན་མེད་པའི་བྱང་ཆུབ་ཏུ་བསྔོ་བ་དང༌། བཞི་པོ་འདི་ལ་བརྟེན་ནས་ཐམས་ཅད་མཁྱེན་པའི་ལམ་སྣ་ཟིན་པ་དེ་ཐུགས་ཀྱིས་གཟིགས་པ་ཡིན་པས།

དེས་ན་སྔོན་ཐོག་མ་ལ་འཁོར་བར་ཁྲིད་མཁན་གྱི་བཟའ་མི་གཉིས་བུ་ཕྲུག་གཉིས་དང་བཞི་པོ་དེ། བཅོམ་ལྡན་འདས་ཀྱི་དུས་ན་བདུད་ལྷས་བྱིན་ཟེར་བ་དེ། དུས་ཚོད་དེ་ན་ཁོང་བཟའ་མི་གཉིས་ལ་ལོག་རྒྱུ་མ་བྱུང་ནས། ཁོ་བལྟ་རུ་ཕྱིན་པས། ཁོང་གཉིས་ཡར་འཁྲིད་མ་ཤེས། ཡར་འོངས་ནས་ཐམས་ཅད་ལ་འདི་འདྲ་སྣང་ཞེས་བསྒྲག་མ་ཤེས། འཁོར་ལྔ་སྡེ་བཟང་པོ་དེ་ལམ་རིམ་གྱིས་ཁྲིད་པའི་དང་པོར་སློབ་གཉེར་ཐམས་ཅད་རིམ་གྱིས་བྱས་པ་ཡིན། དེ་ལ་བརྟེན་ནས་ཐམས་ཅད་རིམ་གྱིས་ཁྲིད་པ་ཡིན་པས། ད་རུང་ཇི་སྲིད་འཁོར་བའི་རྒྱ་མཚོ་ཆེན་པོ་སྟོང་པར་མ་གྱུར་གྱི་བར་ལམ་ཁྲིད་དགོས་པར་འདུག་གསུང༌། ༈ །དེ་ནས་ཡང་དབོན་རིན་པོ་ཆེས། མ་རིག་པ་འདི་སེམས་ལས་བྱུང་མ་བྱུང་བཀའ་སྩལ་ཞིག་གནང་བར་ཞུ་ཞུས་པས། ཆོས་རྗེའི་ཞལ་ནས། ཁྱོད་ལ་དགོས་པ་མེད་དེ། ཕྱི་རབས་ལ་དགོས་པ་ཡིན་པས་བྱ་དགོས་གསུང་ནས། ཆུའི་ཕུགས་གཙང་ན་ཐམས་ཅད་གཙང་བ་དང་འདྲ་བར། ངའི་བཀའ་སྲོལ་ན་ཁྱེད་ཐམས་ཅད་བྱ་ས་བདེ། ཕྱི་རབས་མང་པོ་ལ་ཡང་ལམ་སྣ་མྱུར་བར་འོང་བ་ཡིན་གསུང་ནས། གོང་དུ་ཇི་ལྟར་གསུངས་པ་བཞིན་དུ་ས་དགུ་པའི་ཡོན་ཏན་དང་ལྡན། དེ་ལ་གནས་པར་ནུས་ནའང༌། འདི་ལས་ལྷག་པར་བཙལ་རྒྱུ་མེད་པར་འདོད། ལར་ནམ་ཡང་འགྲོ་ས་མེད་པར་འདོད། དེ་ནི་འདོད་པ་བྱ་བ་ཡིན། ཟག་བཅས་བདེ་བ་ཆེན་པོའི་ཆགས་སྡང་རགས་པ་ཐམས་ཅད་དང་བྲལ་བའི་འོད་གསལ་ཡང༌། གཟུགས་མེད་ཁམས་ཀྱི་ལྷ་རྣམས་ལ་གནས་པའི་འོད་གསལ་དེ་དང་དབྱེར་མེད་གཅིག་ཏུ་མཚུངས་པ་དེ་ལ་ཆགས་པ་ཟེར་བ་ཡིན། དེས་ན་འདོད་ཆགས་དེ་རང་ངོ་མ་ཤེས་པ་དང༌། མ་རིག་པའི་ངང་ནས་གཏི་མུག་ཟེར་བ་ཡིན། དེས་ན་འཁོར་བ་འདི་བསྐྱེད་པ་ཡིན་གསུང༌། ༈ །ཡང་དབོན་རིན་པོ་ཆེས། ཆོས་བྱ་བ་འདི་གང་ལས་བྱུང༌། རྒྱུ་མཚན་བྱེ་བྲག་དང་བཅས་པ་ཞིག་ཞུ་དགོས་ཞུས་པས། ཁྱོད་ཀྱི་འདོད་པའི་ཐོག་ཏུ་བབས་ནས་ཡོད་གསུང༌། སངས་རྒྱས་ལས་མ་བྱུང་པ་ཡང༌། ཡང་དག་པའི་དོན་ནམ་མཁའ་ལྟ་བུ་ལ་ཆོས་ཀྱི་སྒྲ་མེད་མིང་མེད།

མཚོན་ཙམ་དུ་བཏགས་པ་མེད། གང་ཡང་མེད་པ་དང་བྲལ་ནས་ཡོད་པ་ལ། སེམས་ཀྱི་རྒྱུ་ལམ་རང་བཞིན་གྱིས་རྣམ་པར་དག་པ་ལ་ཀུན་གཞི་ནམ་མཁའ་ལྟ་བུ་དེ་དང་དབྱེར་མེད་དུ་མཚུངས་སོ། །འོ་ན་ཆོས་འདི་གང་ལས་བྱུང་སྙམ་ན། གོང་དུ་གསུངས་པ་བཞིན་དུ། འདོད་ཆགས་ལ་བརྟེན་ནས་མ་རིག་པ། དེ་ལ་རྣམ་པར་རྟོག་པས་འཁོར་བར་སྐྱེས། ཆོས་ཀྱང་རྣམ་རྟོག་ལ་བརྟེན་ནས་བྱུང་བ་ཡིན། རྣམ་རྟོག་མེད་ན་ཆོས་མེད། རྣམ་རྟོག་བྱུང་བས་ཆོས་ཀྱང་བྱུང་བ་ཡིན་གསུང༌། ༈ །དེ་ལ་སློབ་དཔོན་སྤྱན་སྔ་བས། མ་རིག་པའི་རྒྱུ་འདི་སེམས་ལས་འོང་དགོས་ཙམ་འདུག་པ་ལ་ཞུས་པས། དབུས་གཙང་བས་ཁམས་པ་འདི་གླེན་ཟེར་བའི་ཐོག་ཏུ་བབས་པར་འདུག ཁྱོད་ལ་ཡང་དེའི་བག་ཅིག་འདུག་གསུང༌། མ་རིག་པ་སེམས་ལས་འོང་བའི་རྒྱུ་མཚན་ཅི་ཡིན། དེའི་རྒྱུ་མཚན་སྤྱན་སྔ་ཉིད་ནས་ཐུགས་ལ་འདོགས་པར་ཞུ་ཞུས་པས། གསེར་གྱི་ཐོག་ཏུ་ལ་ཆ་བྱུགས་ན་གསེར་གྱི་རང་བཞིན་གར་ཡང་མ་སོང་ཡང༌། གསེར་གྱི་ངོ་བོ་མཐོང་རྒྱུ་མེད་པ་དེ། གསེར་གྱི་སྐྱོན་ཡིན་ནམ། ལ་ཆའི་སྐྱོན་ཡིན། གསེར་གྱི་སྐྱོན་ཡིན་ན། ལ་ཆ་གསེར་གྱི་ནང་ན་འོང་དགོས་པར་འདུག དེས་ན་ལ་ཆའི་སྐྱོན་ཡིན་པ་ཁོ་ནས། ལ་ཆ་དེ་རྟོག་པར་སོང་རྟོག་པ་དེས་དེ་བཀབ་པ་དེ་གོ་བ་མིན་ནམ་གསུང༌། ཤེལ་གོང་གཡའ་དག་པའི་རང་བཞིན་ལ་རྩི་དམར་པོས་གཡོགས་ན་ཤེལ་གོང་གི་རང་བཞིན་དུ་ཡོད་ཀྱང༌། ངོ་བོ་མཐོང་རྒྱུ་མེད་དེ་ཤེལ་སྒོང་གི་སྐྱོན་ཡིན་ནམ་རྩིའི་སྐྱོན་ཡིན། ཤེལ་སྒོང་གི་སྐྱོན་ཡིན་ན་རྩི་ནང་ནས་འོང་དགོས། དེས་ན་རྩིས་ཕར་ལ་གཡོགས་པས་རྩི་ཁོ་ནས་རྟོག་བཅས་སུ་སོང་བས། རྟོག་པས་ཤེལ་སྒོང་ཕར་ལ་བཀབ་པ་ཡིན། ཕྱིའི་རྒྱ་མཚོ་ཆེན་པོ་འདོམ་དགུ་ཡན་ཆོད་ལ་རླུང་གིས་གཡོ་ནུས་ལ། དེ་མན་ཆོད་ལ་འགུལ་བ་གཅིག་ཀྱང་མེད་དེ། ཕྱིའི་རྒྱ་མཚོ་ཆེན་པོའི་སྐྱོན་ཡིན་ནམ། རླུང་གི་སྐྱོན་ཡིན། རྒྱ་མཚོའི་སྐྱོན་ཡིན་ན་གཏིང་ནས་གཡོ་དགོས་ཏེ། རླུང་གི་སྐྱོན་ཡིན་པ་ཁོ་ནས།

འདོམ་དགུའི་ཡན་ཆོད་ལ་གཡོ་ནུས་པ་ཡིན་གསུང༌། དེ་བཞིན་དུ་རྣམ་རྟོག་གིས་སེམས་ཉིད་གདོད་མ་ནས་སྐྱེ་བ་མེད་པ་དེ་ཕར་ལ་བཀབ་པ་ཡིན། ད་ལྟའི་དུས་སུ་ནང་དུ་མཐོ་དམན་དཔག་ཏུ་མེད་པ་ཞིག་སྐྱེ་བ་དེ་ཡིན། ཕྱི་རོལ་དུ་ཡང་ལས་ངན་དཔག་ཏུ་མེད་པ་ཞིག་འགྲུབ་པ་འདི་ཡང༌། རྣམ་རྟོག་གི་ལས་ངན་ཡིན་པས། འདིར་སྤང་བྱ་དང་གཉེན་པོ་གཉིས་ལས། སྤང་བྱ་ཞེས་རྣམ་པར་རྟོག་པ་ལས་གཞན་ཞིག་མེད། གཉེན་པོ་ནི་ནང་གི་སེམས་ཉིད་ལྷན་ཅིག་སྐྱེས་པ་འདི་ལ་བལྟ་ཤེས་པ་ཞིག་དགོས། འོན་དུ་ལགས་ཀྱང་ཕྱི་རོལ་གྱི་སྣང་བ་མང་པོ་འགག་དགོས་པས། སྤང་བྱ་དང་གཉེན་པོ་གཉིས་སུ་བྱ་བ་ཡིན། ངེད་རང་སྒོམ་ཆེན་པ་རྣམས་ཀྱི་དབང་དུ་བྱས་ན། དབྱེར་མེད་གཅིག་ཏུ་བྱས་ནས་ཉམས་སུ་ལེན་པས། བུ་ཆུང་ལ་ཟླ་བ་སྟོན་པ་དང་འདྲའོ། །དེ་ཅི་འདྲ་སྙམ་ན། དང་པོའི་དུས་སུ་མཛུག་གུ་བསྟན་དེ་ནས་ཇེ་མཐོ་ཇེ་མཐོ་ལ་བཏང་ནས། ལག་པ་བརྐྱང་བས་ཟླ་བ་དེ་མཐོང་བ་ཡིན། སྒོམ་ཆེན་པའི་ཉམས་ལེན་ཡང་དེ་དང་ཁྱད་མེད། གཅིག་པུར་རི་ཁྲོད་དབེན་པའི་གནས་སུ་སྡོད་པ་རང་ལ་ཡང༌། སྡོད་ས་རི་ཕུག་ལ་བྱས་ནས་རྒྱུ་འགྲུལ་མང་པོ་ཞིག་འོང་བ་འདི་སེམས་ཀྱི་སྐྱོན་ཡིན་ནམ། ལུས་ཀྱི་སྐྱོན་ཡིན། སེམས་གདོད་མ་ནས་སྐྱེ་བ་མེད་པ་ཆོས་ཀྱི་སྐུ་ལ་གཡོ་འགུལ་མེད། ལུས་འབྱུང་བ་བཞིས་བསྡུས་ཀྱི་ཕུང་པོའི་གཟུགས་སུ་གྲུབ་པ་འདི་ཡང༌། གང་ཡང་མ་འགུལ་བར་སྡོད་མཁན་བྱས་པ་དེ་རང་ཡིན། འོ་ན་རྒྱུ་འགྲུལ་བྱེད་མཁན་དེ་གང་ཡིན་སྙམ་ན། དེ་ཡང་རྣམ་པར་རྟོག་པ་ཡིན་པས། རྗེ་ཏིལླི་པའི་ཞལ་ནས། གཅིག་པུར་སྡོད་ཅིང་རིང་དུ་རྒྱུ། །ལུས་མེད་དབང་པོའི་ཕུག་ན་གནས། །འདུལ་བར་དཀའ་བའི་སེམས་འདུལ་བྱེད། །གསུང་སྟེ། ངས་རྗེ་ཕག་མོ་གྲུ་པ་ལ་ཞུས། གཞན་ཐམས་ཅད་ངས་མ་འཁུམས་པ་ལ་སེམས་འདུལ་བྱེད། བྱ་བ་འདི་ད་རུང་བདེ་མོ་བྱུང་ཞུས་པས། ཞལ་སྔ་ནས། སྔོན་རྗེ་མར་པས། རྒྱུད་སྡེའི་གསུང་མང་པོ་དཔེར་བཅད་པ་ལ། དེ་འདྲ་བའི་སྒྲ་སྐྱོན་དུ་སོང་བ་ལ་ཚིག་བཞི་སྡེ་ཅིག་ཡོད་གསུང༌།

ཕྱིས་ཕྱག་རྒྱ་ཆེན་པོའི་དོན་སྐྱེ་བ་མེད་པ་ལ་མངོན་དུ་གྱུར་ནས། ཕྱི་ཏ་མ་དེ་ལ་རྒྱ་གར་ནས་ཚུར་བྱོན་པའི་དུས་སུ་དཔེ་རྣམས་ལྷོ་བྲག་ན་ཡོད་པ་འདི་རྣམས་བཅོས་དགོས་པར་འདུག་པའི་ཐུགས་དགོངས་བཏང་བ་ལ། དེ་ནས་ལྷོ་བྲག་ན་མར་ལ་བྱོན་པའི་དུས་སུ་མར་པ་རྒྱལ་སྲས་བྱ་བའི་སློབ་མ་ཆེ་ཤོས་ཞིག་གིས་དཔེ་གལ་ཆེ་ཤོས་དེ་ཚོ། ལྷོ་སུམ་པའི་ཡུལ་དུ་ཁྱེར་ནས་སོང་བས། དེས་ན་ཚིག་དེ་ཚོ་མ་འགྱུར་བ་ཡིན། ངས་ཀྱང་དགོན་པར་བསྡད་པའི་དུས་ཚོད་དུ་བླ་མའི་གསུང་ཉམས་སུ་བླངས་པ་མིན་པ་དཔེ་ཅིག་ཀྱང་བཅད་པ་མེད། ཁྱོད་ཀྱང་སྒོམ་འདིའི་དོན་རང་བཞིན་གྱིས་སྔོན་དུ་གྱུར་ནས་འོང་བས། སྤྱིར་ཡང་རྒྱུ་འབྲས་ཀྱི་ཆོས་མངོན་དུ་གྱུར་པ་ལ་ཕལ་ཆེར་ཞིག་དགོས་པ་ཡིན། སྐྱེ་ཤི་བར་དོ་འདི་རང་ལ་འབྱུང་ངེས་པ་ཁྱོད་ཡིན། གསུང་དེ་ལ་བརྟེན་ནས་ཉམས་སུ་བླངས་པས་ཐམས་ཅད་སྐད་ཅིག་མ་ལ་འབྱུང་ཡང་འབྱུང༌། ད་གཅིག་པུར་སྡོད་མཁན་གང་ཡིན་སྙམ་ན། གསུམ་ཚོགས་ཀྱི་རྟེན་འབྲེལ་ཡིན་གསུངས། རིང་དུ་རྒྱུ་མཁན་ནི་རྒྱུ་རྐྱེན་ལས་བྱུང་བའི་རྣམ་པར་རྟོག་པ་འདི་ཡིན། འདུག་རྒྱུ་ཡང་རྣམ་པར་རྟོག་པ་འདི་ཡིན། འདི་ལ་ནན་ཆགས་སུ་མ་བྱས་པར་སོང་ན་ཁྱེད་ཀྱི་ཞུ་བ་དང་འདྲ་བར་གཞན་ཡང་མ་གོ་བ་མང་པོ་ཡོང་ཉེན་གདའ་བས། འདུལ་མཁན་སྐྱེ་བ་མེད་པ་ཆོས་སྐུ་ཡིན། དེ་གཉིས་ཀྱང་དབྱེར་མེད་དུ་བྱས་ནས་ཉམས་སུ་བླངས་པ་མ་གཏོགས་པ་དུས་ནམ་དུ་ཡང་སྤང་བླང་གི་རྒྱུ་མེད། སྤྱིར་ངའི་ཆོས་འདི་གོ་དཀའ། གོ་བའི་སྟེང་ལ་ཆོས་ཐམས་ཅད་འདིའི་ཐོག་ཏུ་ཡོང་བས་ཐམས་ཅད་ཁྲོལ་ནས་ཡོང༌། སྤྱི་ཁྱབ་ཏུ་མ་རིག་པའི་ཁ་སྐད་འདི་ཡང་གོང་དུ་མ་གསུངས་པ་མེད་པས་མ་ཆོག་པ་མེད་ཀྱང་གཞན་ལ་དགོས་པ་ཡོད་པས། ནན་ཆགས་ཞིག་བྱེད་དགོས་གསུངས་ནས་རྣམ་རྟོག་མ་རིག་པ་ལས་བྱུང༌། མ་རིག་འདོད་ཆགས་ལས་བྱུང༌། འདོད་ཆགས་ཀྱི་རྒྱུ་འབྱུང་བ་བཞིས་བསྡུས་པ་ཡིན་ལ། སྐྱེ་བ་མེད་པ་ཆོས་ཀྱི་སྐུ་འདི་ལ་འབྱུང་བ་རྣམ་པ་ལྔས་མ་གོས་པ།

དྲི་མ་མེད་པ་དེ་རང་ཡིན༌། འཁོར་འདས་ཀྱི་ཆོས་དཔག་ཏུ་མེད་པ་ཞིག་གསུངས་ཀྱང་ཉམས་སུ་ལེན་རྒྱུ་ལྔ་ལྡན་ལས་མེད། སྔོན་བཅོམ་ལྡན་འདས་ཀྱི་དུས་སུ་ཆོས་ལྔ་ལྡན་འདི་ཕྱི་ད་བ་ལ་གསུངས་པ་ཡིན། དེ་མགོན་པོ་ཟླ་འོད་གཞོན་ནུས་གོ་ནས་ཐུགས་ཉམས་སུ་བཞེས་པ་ཡིན། དེ་ཉན་ཐོས་རྣམས་ཀྱི་ཐུགས་སུ་མ་ཤོང་ནས། འཕགས་པ་ཀུན་དགའ་བོའི་ཐུགས་སུ་མ་ཤོང་བས་སྲིད་པ་བར་མ་དོ་མིན་པ་ངོས་མ་འཕྲོད་པ་ཡིན། ངའི་ཆོས་འདི་མང་ཚོད་ཀྱི་ཐལ་ཅིག་ཡིན་ཡང༌། བཀའ་གདམས་ཀྱི་དགེ་བཤེས་གདུགས་ཐོགས་པ་ལྔ་བརྒྱ་བས་ཀྱང་དགའ་བ་ཡིན། ༈ །ཡང་དབོན་རིན་པོ་ཆེས་སྔོན་དང་པོའི་འཁོར་བ་བྱེད་མཁན་གྱི་ལྔ་པོ་དེས་ད་ལྟའི་དུས་སུ། གདུལ་བྱ་གར་མཛད་ཞུས་པས། སྤྱིར་ཐུགས་རྗེ་ཆེན་པོ་ཡང་ང་ཡིན། དུས་གསུམ་གྱི་སངས་རྒྱས་ཀྱང་ང་ཡིན། ཕྱོགས་བཅུའི་འཇིག་རྟེན་གྱི་ཁམས་གཞན་དང་གཞན་གྱི་གདུལ་བྱ་ཐམས་ཅད་པས། ད་ལྟའི་གདུལ་བྱའི་ཁམས་ཆེ་བ་ཡིན། འོན་ཀྱང་ཕ་དེ་རྗེ་བཙུན་སྤྱན་རས་གཟིགས་ཡིན། འཁོར་བའི་རྒྱ་མཚོ་སྟོང་པར་མ་གྱུར་གྱི་བར་དུ་བཞུགས་པ་ཡིན། མ་དེ་གཤིན་རྗེ་ཆོས་ཀྱི་རྒྱལ་པོ་ཡིན། དེ་ཡང་འཁོར་བའི་རྒྱ་མཚོ་མ་སྟོང་གི་བར་དུ་བཞུགས་པ་ཡིན། ལས་དགེ་སྡིག་གི་ཤན་འབྱེད་ཅིང་སྡོད་དགོས་པ་ཡིན། བུ་མོ་དེ་ཡི་དྭགས་ཀྱི་རྒྱལ་མོ་གཟི་བརྗིད་ཅན་ཡིན། དེས་ཡི་དྭགས་ཐམས་ཅད་ལས་ངན་པ་ལས་བསྒྱུར་ཞིང་མཐོ་རིས་ལ་འགོད་ནུས་པ་ཡིན། བུ་དེ་དམྱལ་བའི་ཨ་བ་གླང་མགོ་ཡིན། སེམས་ཅན་གྱི་ལས་ངན་ཟད་པ་དང་བདེ་བ་ལ་འགོད་ནུས་པ་ཡིན། ཁོང་གི་ཅིག་དེ་ལྷས་བྱིན་ཡིན། ལྷས་བྱིན་མེད་ན་སྤྱིར་བཅོམ་ལྡན་འདས་ལ་གདུལ་བྱ་ཆེན་པོ་མི་འོང༌། དགོས་སུ་ཡང་རྒྱལ་བློན་ཆེན་པོ་རྣམས་མི་ཐུལ་བས་ཁོ་ལ་བརྟེན་ནས་འཕྲིན་ལས་བཞི་མཛད་པ་ཡིན་གསུང༌། འོ་ན་ཁོ་ལ་བཀའ་བསྒོ་མཛད་པ་ཡིན་ནམ། སྨོན་ལམ་བཏབ་པ་ཡིན་ཞུས་པས། སྨོན་ལམ་ཡང་བཏབ། བཀའ་བསྒོ་བྱས་ཏེ། ང་དཀར་པོར་བྱུང་ན་ཁྱོད་ནག་པོར་ཤོག

ང་དམར་པོར་བྱུང་ན་ཁྱོད་སྔོན་པོར་ཤོག ང་སེར་པོར་བྱུང་ན་ཁྱོད་ཁྲ་བོར་ཤོག་གསུངས་པ་དང༌། མིང་བདུད་དུ་ཐོགས་སོ། །དེ་ཡན་ཆོད་ཀྱིས་སངས་རྒྱས་རབས་བརྒྱའི་གདུལ་བྱ་རྫོགས་པ་ཡིན། སྤྱིར་རྟེན་གྱི་གང་ཟག་ལ་བརྟེན་ནས་ཆོས་སྒོར་ཞུགས་པ་ལྟ་ངོ་མཚར་ཆེ་སྟེ། བླ་མ་བཟང་པོ་འཚོལ་ཤེས་དགོས། རྩ་བའི་བླ་མ་སུ་དགའ་དགས་མི་ཡོང་བས། ཕྱག་རྒྱ་ཆེན་པོ་དོན་མངོན་དུ་གྱུར་ནས། གཞན་གྱི་རྒྱུད་ཚོད་རང་ལ་འཆར་ནུས་པ་ཞིག་དགོས། དེ་ཡན་ཆོད་རྩ་བའི་བླ་མའོ། །འདྲེན་པའི་བླ་མ་རང་ལའང༌། གོང་མའི་གསུང་བཞིན་བརྗོད་ཅིང་འཁོར་བ་ལ། གོང་ནས་གོང་དུ་གསོལ་བ་འདེབས་པའི་གནས་བསྟན་ནས། རང་གཞན་ཐམས་ཅད་གོང་མའི་རྗེས་སུ་འཁྲིད་པ་དེ་ལ་འདྲེན་པའི་བླ་མའོ། །དཔེ་ཚོགས་ལ་བསྐོར་ལོག་བྱས་ནས་བཤད་པ་བྲེངས་སེ་བ་དེ་མ་གཏོགས་པ་མན་ངག་སྦྲེང་རྒྱུ་གཅིག་ཀྱང་མེད་ནས་གདམས་པ་གཞན་ཐམས་ཅད་ལ་འབར་ཅིང༌། འཁོར་རྣམས་རང་གཅིག་པུའི་རྩར་མགོ་བསྐོར་བ་དེ་ཉན་ཐོས་ཀྱི་སློབ་དཔོན་བྱ་བ་ཡིན། ལྟ་སྤྱོད་དེ་དང་མ་བྲལ་ན་བསྐལ་པའི་བར་དུ་སྡོད་དགོས། དེ་ནས་ཁོང་རྣམ་པ་གསུམ་པོ་སོ་སོར་བཞུད་ནས། གསེར་དངུལ་དང་དར་ཡུག་གི་ཕྱག་རྟེན་ཕུལ་ནས་བཀའ་དྲིན་ཆེ་ཞིང་ཐུགས་ལ་བཏགས་པའི་ཞུ་བ་གསོལ་བས། ཆོས་རྗེའི་ཞལ་ནས་ང་ལས་ཁོང་ཁྱེད་ལ་དྲིན་ཆེ་བ་ཡིན། ཁོ་མེད་ན་ངས་ཚོགས་པ་འདི་རྣམས་མི་སྐྱོང༌། དེའི་རྒྱུ་མཚན་གང་ཡིན་སྙམ་ན། སྔོན་ཆོས་རྗེ་སྒམ་པོ་པ་མྱ་ངན་ལས་འདས་པའི་དུས་སུ། རྗེ་སྒོམ་ཚུལ་གྱིས་གདན་ས་མི་ཡོང་ཟེར་ནས། ཐམས་ཅད་ཀྱིས་ཕག་མོ་གྲུ་པ་ལ་གསོལ་བ་བཏབ་པས། ཁོང་གི་ལྕམ་སྲིང་མོས་སྨན་དྲངས་པས་དེས་རྟེན་འབྲེལ་འཆུག་ནས་གདན་ས་བྱེད་པ་མ་བྱུང་བ་ཡིན། རྗེ་ཕག་མོ་གྲུ་པ་མྱ་ངན་ལས་འདས་པའི་དུས་སུ་ཤུལ་དེར་དབོན་པོ་གཅིག་ཙམ་ཞིག་ཡོད་ན་ཡང་དེ་ལ་བརྟེན་ནས་བསྟན་པ་ཡོང་བ་ལ། ངམ་ཤོད་ལུང་པའི་མི་རྣམས་བླ་མ་དམ་པའི་བུ་ང་ཡིན་ཟེར་བ་མང་ཡང་བདག་པོ་ཡོང་བ་གཅིག་ཀྱང་མེད།

དེས་ན་ཁོ་བོ་ཅག་ཀྱང་ཁུར་ཆེན་པོ་ཁུར་དགོས་པ་བྱུང་ནས་གདན་ས་ཆེན་པོའི་ཞབས་ཏོག་ཏུ་སོང་བ་བླ་མ་མཉེས་པའི་འཕྲིན་ལས་ཆེན་པོ་བསྒྲུབས་ཀྱང༌། འོར་ཆེ་ཙམ་ཞིག་ལྟ་ག་ལ་འོང་ལ། མ་ལེགས་པ་སྐད་ཟེར་ནས་ཐམས་ཅད་ཀྱི་ཚུར་ལ་འཇུག་པར་འདུག དེ་ཁོ་ནས་ཁོ་དྲིན་ཆེ་བ་ཡིན། སྤྱིར་ཡང་ང་ཁོ་ཡིན་ཁོ་ང་ཡིན། སང་ཕོད་འཕྲིན་ལས་ཆེན་པོ་བསྒྲུབ་དགོས་པའི་དུས་ཚོད་ཅིག་ལ་ཁོ་མཉེས་པོར་བཅུག་ནས། ཁྱེད་རྣམས་ཀྱིས་ཀྱང་མཐུ་དཔུང་དང་སྟོང་གྲོགས་བྱེད་དགོས་པ་ཡང་ཡོང་བ་ཡིན་ནོ། །ད་རེས་ཀྱི་ཆོས་འདི་དབང་པོ་འབྲིང་སྟོད་ཀྱི་ཆོས་ཡིན། ཤིན་ཏུ་སྦ་བ་གལ་ཆེ་བས་དཔེར་མ་བཀོད་ཅིག་གསུང༌། སློབ་དཔོན་སྤྱན་སྔ་བས་གཞན་ལ་མི་སྟོན་པར་རང་གཅིག་པུས་ཚགས་བྱེད་པར་ཞུ་ཞུས་པས། ཁྱོད་ཀྱང་ངའི་བསླབ་བྱ་གདན་ས་འདི་ལ་མིག་ཙིག་ཙིག་འདུག་སྟེ། ཁྱོད་རང་ཡང་ཕག་མོ་གྲུར་ཐོད་པ་སྐྱུར་བར་གྲགས་གསུང༌། ཚགས་བྱེད་པ་བགྱིས་ཏེ། ངའི་ཆོས་འདི་གྱ་ཚོམ་དུ་བརྗོད་མི་རུང་གསུང༌། ༈ །དེ་ནས་དབོན་རིན་པོ་ཆེས་སུམ་ཅུ་རྩ་གསུམ་ལྷའི་གནས་སུ་འགྲོ་བ་ལ་རིའི་རྒྱལ་པོ་རི་རབ་ཀྱི་བང་རིམ་ཐམས་ཅད་འཛེགས་ནས་ཐེམ་པ་གཅིག་གཉིས་ལས་མ་ཐོན་ནས་ལྡོག་པ་དང་འདྲ་བ་བཞིན་དུ། སྔོན་གྱི་དུས་སུ་ཡང་ས་དགུ་པ་ནོན་པ་ལ་བརྟེན་ནས། བླ་མ་གཅིག་མེད་པས་ས་བཅུ་པ་འགོང་མ་ནུས་པས། དེ་ལ་བལྟས་ནས་ད་ལྟའི་དུས་སུ་བླ་མ་དམ་པའི་དྲིན་ལན་དུ་སོང་ན་བ་སྤུའི་བུ་ག་གཅིག་བསྐྱེད་པའི་ཡོན་ཏན་འབུམ་གྱུར་གྱི་ཆར་ཡང་མི་ཕོད་དེ། ད་ལྟའི་དུས་སུ་ངོ་བསྲུང་གི་ཞབས་ཏོག་ཀྱང་འོང་བར་དཀའ་བར་འདུག་ཞུས་པས། ཆོས་རྗེའི་ཞལ་ནས། སེམས་ཅན་ལ་རེ་བ་བསྟན་པ་ཅིག་ལ་བརྒྱ་སྟོང་ཡང་མི་འགྲོ །དཔལ་མགོན་བྱེད་པ་བླ་མ་གཙོ་ཆེ། སྔོན་བྱང་ཆུབ་སེམས་དཔའ་ཉི་མའི་སྙིང་པོས་འཁོར་ལྔ་བརྒྱ་ལ་སེམས་བསྐྱེད་པ་མཛད་པས། བསླབ་བྱ་ཉམས་པས་སྐྱེ་བ་འདིའི་འོག་རོལ་ཏུ་རྟ་ལྔ་བརྒྱར་སྐྱེས་པ་ལ། ཁོང་རྟ་ཅང་ཤེས་ཤིག་ཏུ་སྐྱེ་བ་བཞེས་ནས་བཅོམ་ལྡན་འདས་འཁོར་དང་བཅས་པ་དེར་མ་བྱོན་ན།

སྐྱེ་བ་བཅོ་ལྔའི་བར་དུ་དེར་སྡོད་དགོས་པ་ཡིན། དེས་བཅོམ་ལྡན་འདས་ལ་བརྟེན་ནས་སྐྱེ་བ་དེའི་འོག་རོལ་ཏུ་ངན་སོང་ནས་ཐོན་ནས་སུམ་ཅུ་རྩ་གསུམ་ལྷའི་གནས་སུ་སྐྱེས་པ་ཡིན། ད་ལྟའི་དུས་འདིར་ཡང་ཆོས་འདི་དང་འབྲེལ་ནས་ང་ལ་གསོལ་བ་འདེབས་དགོས་པ་ཡིན། ང་མི་རབས་བཅོ་ལྔའི་བར་དུ་སོང་ཡང་རྩ་བའི་བླ་མ་བྱས་པས་ཆོག་པ་ཡིན། དེའི་རྒྱུ་མཚན་གང་ཡིན་སྙམ་ན། སྔོན་རྗེ་བཙུན་འཇམ་དབྱངས་ལ་ཆོས་སློབ་པ་བས་ཀྱང་བསྒོམ་པ་གལ་ཆེ་བའི་བཀའ་སྒོ་ཡོད་པ་ཡིན་ཏེ། ཁོང་ཐུགས་ཤེས་རབ་ལ་འབྱམས་པས། ན་ནིང་དུས་ཚོད་དུ་རྟ་ཆགས་ལ་སྐྱོ་སངས་ལ་ཕྱིན་ཙམ་ན། གཟོད་ཕྱག་རྒྱ་ཆེན་པོའི་ཞུ་གཏུག་བྱེད་དགོས་བྱུང་བ་ཡིན། དགེ་བའི་བཤེས་གཉེན་ཡེར་པ་བྱ་བ་ཞིག་རྗེ་ཕག་མོ་གྲུ་པའི་ཞལ་མཐོང་གསུང་ཐོས་ཀྱང་རྩ་བའི་བླ་མར་བྱར་མ་ཤེས་ནས། དཔལ་སྟག་ལུང་ཐང་པར་ཞབས་ཏོག་བྱས་པ་ལ། ཕྱིས་འདས་མཆོད་ཀྱང་ཁོང་གི་དུས་མཆོད་བྱེད་ནས་རིན་པོ་ཆེ་དེ་ལ་མ་བཏུད་པར་འདུག་པས། དེའི་རྟེན་འབྲེལ་གྱི་དབང་དུ་བྱས་ན། མགོ་ཞབས་ནས་མར་ལ་བཏགས་པ་ཡིན། རང་ཡང་ཁ་རྗེ་དང་དབང་ཐང་ལྡོག་གམ་ཆུང་དུ་འགྲོ་བ་ཡིན། ད་རེས་ཀྱི་ཆོས་འདི་ལ་ཡོན་ཆེན་པོ་ཞིག་འདོད་པས་ཁྱེད་སྤུན་དུ་ཡོད་གསུང༌། ལྔ་ཡོད་ཞུས་པས། ལྔ་ཚིགས་དེ་ང་ལ་ཕུལ་ཅིག་གསུང༌། ཡབ་ཡུམ་གྱི་དབུ་མཛད་ཐམས་ཅད་འབུལ་ལོ་ཞུས་པས། འོ་ཁྱོད་ཀྱི་ཕ་རྒན་ཡང་འདིར་ཐོན་པར་འདུག་གསུང༌། ངའི་ཆོས་འདི་ཡང་ཤིན་ཏུ་མངར་ཏེ་ཁྱོད་ཀྱི་ཡོན་ཡང་ཆེ། འཛམ་བུའི་གླིང་གི་ཟས་ནོར་སྙིང་གསུམ་ཐམས་ཅད་འབུལ་བ་བས། ཁྱོད་ཀྱི་སྤུན་ཟླ་འདི་ཚོགས་འགྱུར་གྱི་ཆེ་བ་ཡིན། སྤྱིར་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་ང་ལ་དགྲ་བ་སྤུ་ཙམ་ཡང་མེད། རྒྱ་ནག་པོ་གྱེན་དུ་ལོག བྱང་ཕྱོགས་ལྷོ་རུ་སོང༌། ནུབ་ཤར་ཕྱོགས་སུ་སོང་ཡང༌། ང་ལ་གདུལ་བྱ་ཆེར་འགྲོ་བ་མ་གཏོགས་པ་ཉམས་མི་ནུས་པ་ཡིན་གསུང༌། ༈ །ཡང་དབོན་རིན་པོ་ཆེས། ཉི་མ་ལྷོ་ནུབ་ཀྱི་ཕྱོགས་འདི་མ་བདེ་བ་ཞིག་བྱུང་ཞུས་པས།

མ་བདེ་བ་དེ་ཁྱོད་གདུལ་བྱ་ཆེ་བའི་རྟགས་ཡིན། སློབ་དཔོན་སྤྱན་སྔ་བ་ལ་ཡང་ཁྱོད་ཀྱིས་ཀྱང་ཁོ་ལ་ནམ་དགོས་པའི་དུས་སུ་རོགས་དན་ལ་འབུངས་ཤིག་གསུང༌། ཡང་ལྷས་བྱིན་གྱི་གདུལ་བྱ་གར་ཡོད་ཞུས་པས། ཕྱོགས་མི་གསུང་ནས་རྒྱལ་པོ་ཆེན་པོ་གཅིག་ཏུ་ཡོད་དེ་ཡོང་གསུང༌། འཕྲིན་ལས་ཆེ་ཆུང་ཞུས་པས། བསྟན་པ་འདི་ལ་ང་ལ་འདུད་པ་མང་པོ་ཞིག་འབྱུང་ན་འཕྲིན་ལས་ཀྱང་ཆེ་བ་དེ་རང་ཡིན་གསུང༌། འདི་ལ་གབ་ཚིག་ཅིག་ཡོད། དེས་ཆོག་གསུང༌། དོ་ནུབ་དགོང་མོ་འོ་ཅག་ཕ་སྤད་ཀྱི་ཆོས་འདི་སྨར་བ་ཡིན་གསུང༌། དེ་ནས་དགེ་བའི་རྩ་བ་ལ་བསྔོ་བ་མཛད་དོ། །ཕྱི་དེ་ནང་གོང་གི་དུས་སུ་དབོན་རིན་པོ་ཆེས། ཕྱག་དཔེ་ལ་བཀོད་ནས། དམ་ཆོས་ཐེག་ཆེན་གསང་སྔགས་འདི། །བདུད་རྩི་བཅུད་ཀྱི་ཡང་སྙིང་ཡིན། །མ་རིག་འཁྲུལ་པ་རྩད་ནས་གཅོད། །འཁོར་བ་མཐའ་མ་ཡོད་པར་གོ། །བརྒྱུད་པ་དཔག་ཏུ་མེད་པ་ཅིག །གཞན་གྱིས་སྣང་བར་བྱོན་ལགས་ཀྱང༌། །ངོ་བོ་རང་བཞིན་ཆོས་སྐུ་ཡིན། །མཚན་ཉིད་བླ་མ་དམ་པ་ཡིན། །དུས་ད་རེས་བྱོན་པ་ངོ་མཚར་ཡང༌། །མོས་གུས་ཅན་ལ་འབྲལ་རྒྱུ་མེད། །དལ་འབྱོར་ཐོབ་པའི་སྐྱེ་བོ་རྣམས། །ཟང་ཟིང་ནོར་ཕྱིར་མ་འབྲེང་བར། །བླ་མ་རྗེ་ལ་གསོལ་བ་ཐོབ། །དགེ་བ་འདིས་མཚོན་བསོད་ནམས་ཀྱིས། །བདག་དང་འགྲོ་དྲུག་སེམས་ཅན་རྣམས། །སྡུག་བསྔལ་ནད་ལས་ཐར་གྱུར་ཅིག །བདེ་སྐྱིད་གཏེར་ལ་སྤྱོད་པ་དང༌། བླ་མེད་བྱང་ཆུབ་མྱུར་ཐོབ་ཤོག །ཆོས་འདི་ལ་དཔེ་གསུམ་ལས་མེད་དོ། །དབོན་རིན་པོ་ཆེ། མཁན་པོ་རིན་པོ་ཆེ། སྤྱན་སྔ་རིན་པོ་ཆེ་དང་གསུམ་གྱི་ཕྱག་ཏུ་རེ་རེ་ཡོད། གསེར་ཁང་སྒོ་བཅད་མ་རྫོགས་སོ།། །། ༄། །ཆོས་ཁྲིད་གནད་བསྡུས་རིན་ཆེན་ཕྲེང་བ་མཛོ་ར་ཆོས་ཁྲི་མ།། དཔལ་ལྡན་དུས་གསུམ་བདག་ཉིད་ལྷུན་གྱི་གྲུབ་པའི་སྐུ། །གཙང་བདག་བདེ་དང་རྟག་པར་འགྱུར་བ་མེད་པ་ཉིད། །མགོན་པོ་ཕག་མོ་གྲུ་པ་བཅོམ་ལྡན་འགྲོ་བའི་མགོན། །སྐྱེས་ཆེན་དེ་ལ་གུས་པས་ཕྱག་འཚལ་སྐྱབས་སུ་མཆི། །འཁོར་བར་འཇིགས་ཤིང་ཐར་པ་དོན་གཉེར་བའི། །སྐྱེས་བུ་རྣམས་ནི་རྩེ་གཅིག་གུས་པས་ཉོན། །འདི་ནི་རྩི་མཆོག་མ་གྷི་ཏ་ཞེས་པ། །ཉོན་མོངས་དུག་རྣམས་འཇོམས་ཤིང་གསོ་བའི་སྨན། །མགོན་པོ་ཕག་མོ་གྲུ་པའི་གདམས་པ་མཆོག

།བྱང་ཆུབ་སེམས་གསུམ་རིན་ཆེན་རྒྱལ་བའི་གཏེར། །བསླབ་གསུམ་དྲི་མེད་ཚུལ་ཁྲིམས་རིན་པོ་ཆེ། །ཉམས་ལེན་ཕྱག་རྒྱ་བཞི་དང་ཚོགས་པ་གསུམ། །སྟོང་ཉིད་རྒྱུ་འབྲས་སྡོམ་གསུམ་གནད་གཅིག་ལམ། །སྣ་རྩེ་བཞི་དང་བཅུ་ཆོས་སུམ་ཆོས་ཀྱིས། །དགྲ་བཞི་ལམ་ཁྱེར་བསྲེ་བ་གསུམ་པོ་ཡི། །རྩ་བ་དཔའ་བོ་ལ་དོར་གདམས་པ་ཡིས། །གནད་ནས་བཟུང་ཞིང་ལམ་དུ་གཏོང་བར་བྱ། །དེ་ཡི་ཉམས་ལེན་དམིགས་པ་འདི་ཡིན་པས། །དཀོན་མཆོག་གསུམ་དང་བྱང་ཆུབ་སེམས། །ཡི་དམ་ལྷ་དང་བླ་མ་དང༌། །ཆོས་ཉིད་རང་བཞིན་རྣམ་དག་པ། །དང་པོ་རང་སེམས་བྱིན་གྱིས་བརླབ། །སེམས་དང་དབྱེར་མེད་གཅིག་གྱུར་ནས། །ངེས་པའི་ཤེས་པ་སྐྱེས་པ་དང༌། །ཤེས་པའི་ངར་དང་དབལ་བསྐྱེད་ལ། །ཐོགས་པ་མེད་པའི་བརྟུལ་ཞུགས་ཀྱིས། །འཕྲིན་ལས་བརྩམ་པར་བྱ་བ་ཡིན། །ཇི་སྲིད་མི་མ་ཡིན་རྣམས་དང༌། །ཁྱད་པར་གདུག་པ་ཅན་རྣམས་ལ། །ཚད་མེད་ཐུགས་རྗེ་ཆེན་པོ་བསྐྱེད། །རང་བས་གཞན་གཅེས་སྐྱེས་ཙམ་ན། །དེ་དག་མ་ལུས་ཐམས་ཅད་ལ། །གཏོར་མ་བཀུར་སྟིས་རྒྱན་པར་བྱ། །དེ་ལྟར་ཡང་ཡང་བྱས་པ་ཡིས། །འདོད་པའི་རྟགས་དང་མཚན་མ་ནི། །བཟང་པོ་བྱུང་ན་སྦྱོར་བ་བྱ། །ངན་པ་བྱུང་ན་རང་ཉིད་ཀྱིས། །དགེ་སྦྱོར་དྲུག་འགྱུར་བྱ་བ་ཡིན། །ལུས་དང་སྣང་བ་སེམས་དང་གསུམ། །གཅིག་ཏུ་བསྲེ་བ་མན་ངག་ཡིན། །དེ་ལྟར་བྱས་པས་དུས་གཅིག་ན། །རྟགས་དང་མཚན་མ་འགྱུར་ནས་མཆིས། །སྐྱེས་བུ་དམ་པ་ཁྱེད་ཅག་གིས། །ཐམས་ཅད་མཉམ་ཉིད་ཡངས་པར་གྱིས། །དེ་ལྟར་བྱས་པས་འཁོར་འདས་ཆོས། །ཕུན་ཚོགས་སྔོན་དུ་འགྱུར་བ་ཡིན། །རང་གི་ཉམས་མྱོང་མངོན་རྟོགས་དང༌། །གོང་མའི་གསུང་དང་མཐུན་པར་སྤྱད། །གཤིས་དང་བབས་ཀྱི་གནས་ལུགས་ལ། །མི་འགལ་ཉམས་ལེན་གཙོ་བོར་གདམས། །འདིར་ཚོགས་བུ་རྣམས་ཇི་སྲིད་པར། །དམ་ཆོས་འདི་དང་མ་བྲལ་ན། །རང་གཞན་དོན་གཉིས་འབྱུང་བར་ངེས། །དམ་ཆོས་འདི་ནི་བསྟན་པ་ན། །སྡེ་སྣོད་གསུམ་གྱི་སྙིང་ཕྱུང་ཞིང༌། །རྒྱུད་སྡེ་བཞི་ཡི་སྲོག་ཀྱང་ཡིན། །དྭགས་པོ་ལྷ་རྗེ་འདིས་དགྱེས་ནས། །མགོན་པོ་ཕག་གྲུ་ཆོས་འདིས་ཚིམ། །མི་ཁོ་བོས་ཆོས་འདི་རྒྱས་པར་སྤེལ། །ཤཱཀྱའི་རྒྱལ་པོའི་བསྟན་པ་དར། །ངེད་རང་ཕ་སྤད་སྐྱིད་པར་ཚོར། །ཞེས་རྗེ་རིན་པོ་ཆེ་འདི་ཉིད་ཀྱིས།

དཔལ་ཆེན་ངད་ཕུ་བ་ལ་སོགས་ཉེ་གནས་ཆེན་པོ་རྣམས་ཚོགས་ནས། དངོས་པོའི་འབུལ་བ་དཔག་ཏུ་མེད་པ་བྱུང༌། ཐང་དུ་ཁྲི་ཕྲག་གཅིག་གི་ཚོགས་པ་བསྡུས། ཚུལ་ཤིང་བཞེས། མཛོ་རའི་ཆོས་ཁྲིའི་ཁར་ཕེབས། རྣམ་སྦྱར་གྱིས་རྒྱལ་མཚན་གསོལ། དགེ་འདུན་ལ་བཅའ་ཁྲིམས་ཀྱི་ཡི་གེ་བསྒྲགས། དངོས་པོའི་གནང་སྦྱིན་མཛད། དེ་ནས་སྤྱན་སྔ་རྣམས་དང་དཔལ་ལྡན་ངད་ཕུ་བ་ལ་སོགས་པ་གཞན་དོན་ནུས་པ་རྣམས་ལ། ཆོས་འདིའི་ལམ་རིམ་དང༌། ཟབ་ཆོས་ཀྱི་གནད་རྣམས་བསྡུས་ནས་གསུངས་པས། མཛོ་ར་ཆོས་ཁྲིད་མའམ། མིང་གཞན། ཆོས་ཁྲིད་གནད་བསྡུས་རིན་ཆེན་ཕྲེང་བ་ཞེས་བྱ། དཔལ་ངད་ཕུ་བ་གཙོར་གྱུར་ལ་གསུངས་ནས། ཕྱིས་འབྲི་གུང་གླིང་པས་ཞིབ་རྒྱས་སུ་བྱས་པའང་ཡོད་ཅེས་ཟེར་བར་སྣང་ནས། རིམ་གྱིས་བརྒྱུད་པའི་ཟབ་ཆོས། བླ་མ་བཟོ་བོ་རི་ཁྲོད་པ་བྱམས་པ། བླ་མ་ཨར་ཙེ་སོགས་ནས་བརྒྱུད་པའོ།། །། ༄། །ཕྱག་རྒྱ་ཆེན་པོ་གསེར་ཁང་སྒོ་བཅད་མའི་རྒྱབ་ཆོས།། ན་མོ་གུ་རུ། དང་པོ་ཀུན་བཟང་ཐོག་མེད་ཡང་ཐིག་ལས། །དཔལ་ཀུན་ཏུ་བཟང་པོས་འདི་སྐད་གསུངས། །ང་ནི་འགྲོ་འདུལ་ཚོགས་སྤྱོད་ལེགས་སྟོན་ཆེ། །བྱང་ཕྱོགས་ཁ་བ་ཅན་དུ་ང་ཉིད་འོང༌། །མིང་ནི་རིན་ཆེན་དཔལ་ཞེས་པ། །ས་བཅུའི་སེམས་དཔའི་འཁོར་གྱིས་བསྐོར། །འདུས་པ་ཁྲི་ཕྲག་མང་པོའི་དབུས་ན་བཞུགས། །རིགས་གསུམ་མགོན་པོ་ལ་སོགས་ཀྱི། །ཐུགས་རྒྱུད་བདག་གིས་སྨིན་པར་བྱེད། །འཇིག་རྟེན་མགོན་པོ་རིན་ཆེན་ནི། །ཡེ་ཐོག་དང་པོའི་སངས་རྒྱས་འཁྲུལ་མ་མྱོང་བ་ཡིན་གསུང་བ་ལགས། ས་ལུ་ལྗང་པའི་མདོ་ལས། འཁོར་བ་དང་པོ་ཆགས་དུས་ལམ་ལྔ་ལ་གྱེས་ནས་ཆགས་པ་དང༌། འཁོར་བའི་རྒྱ་མཚོ་ཆེན་པོ་འདི་ཀུན་ཏུ་བཟང་པོས་གཟིགས་ནས། ཐུགས་མུག་སྐྱེས་པར་གྱུར་པའི་ཚེ། རྒྱ་མཚོ་སྐེམ་པར་དགོངས་ནས། དང་པོ་ཡིག་ཚང་ཀ་ཁ་བསླབ། །བར་དུ་ཚུལ་སྡོམ་གཙང་སྦྲ་བསླབ། །མཐའ་མ་ཐེག་པ་བསམ་མི་ཁྱབ། །ཅེས་པ་དང༌། འཁྲུལ་མ་མྱོང་གི་སངས་རྒྱས་ཆོས་རྗེ་རིན་པོ་ཆེ་ཡིན་གསུངས་པའི་བཀའ་སྩལ་བྱོན་པ་ལ།

རྗེའི་ཞལ་ནས། ང་ནི་ཐ་དད་སྟོན་ཅིང་གཅིག་ཏུ་གནས། །གཅིག་ཏུ་གནས་ཤིང་ཐ་དད་སྟོན། །ཡེ་ཤེས་ལུས་ཅན་བདག་གིས་ནི། །ཐོག་མེད་དུས་ནས་ད་ལྟའི་བར། །མུན་པའི་ཁྲོད་དུ་འཁྱམས་མ་མྱོང༌། །བདག་ནི་དམ་པའི་ཕར་ཕྱིན་པས། །ཤེས་བྱའི་དོན་ལ་མཁས་པ་ཡིན། །གསུང༌། །མཁྱེན་པའི་ཡེ་ཤེས་ལ་མངའ་བརྙེས་པས་རྒྱུ་འབྲས་ཀྱི་རྟེན་འབྲེལ་ཐམས་ཅད་ཐུགས་སུ་ཆུད་པས། མ་རིག་པ་སེམས་ལས་བྱུང་མ་བྱུང་ཤེས་པ་འོང་བ་ལགས། དོན་དམ་མེ་ལོང་སྙིང་པོ་ལས། །སེམས་ཉིད་དོན་དམ་འདྲེས་མེད་ལ། །མ་རིག་འཁྲུལ་པའི་འདྲེས་ཀྱང་མེད། །གསུང༌། དོན་དམ་རྣམ་ངེས་ཀྱི་མདོ་ལས་ཀྱང༌། །དག་པ་སྐྱོན་མེད་སེམས་ཉིད་འདི། །ཉེས་སྐྱོན་མ་རིག་ཚོགས་དང་བྲལ། །ཞེས་པ་དང༌། བརྟག་གཉིས་ལས། སེམས་ཅན་ཐམས་ཅད་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབས། །ཞེས་པའི་ལུང་དཔག་ཏུ་མེད་པ་ཡོད་ཀྱང་དེ་ལས་གོ་བར་མི་ནུས་ན། བདེན་པར་སྨྲ་བ་རྣམས་ལ་གོ་བ་གང་གིས་ལེན་ན་འདི་ལྟར་ལགས་གསུང༌། ཡང་དག་པའི་དོན་ནམ་མཁའ་ལྟ་བུ་དང༌། མ་རིག་པ་གཅིག་པའི་དོན་ཅི་ལ་ཡོད། ལས་ཀྱི་རླུང་གློ་བུར་ལས་བྱུང་བ་དང༌། ཡེ་ཤེས་ཀྱི་རླུང་དྲི་མས་མ་གོས་པ་དང་གཅིག་པར་གར་ཡོད། ནང་དུ་རྒྱུ་ཚུལ་ཡང་མི་གཅིག་སྟེ། གཡས་གཡོན་གཉིས་ནས་རྒྱུ་བ་ལས་ཀྱི་རླུང་མ་རིག་པ་ཡིན། དབུས་སུ་རྒྱུ་བའི་རླུང་ནི་ཡེ་ཤེས་ཡིན། ཟག་བཅས་གཡས་གཡོན་གཉིས་ན་རྒྱུ། ཟག་མེད་དབུ་མའི་ནང་ནས་རྒྱུ་བ་ཡིན། རྩ་ངོས་འཛིན་གྱི་རྒྱུ་ལུགས་ཞལ་སྔ་ནས་གསུངས་པ་འདིར་མ་བཀོད་པ་ལགས། སྤྱིར་ནི་དངུལ་དང་དངུལ་རྡོ་ལྟ་བུ་ཡིན་ཏེ། དངུལ་རྡོ་ལས་དངུལ་མ་བྱུང་དངུལ་ལས་དངུལ་རྡོ་མ་བྱུང༌། དངུལ་དང་དངུལ་རྡོ་མི་གཅིག དེ་བཞིན་དུ་སེམས་དང་མ་རིག་པ་གཅིག་ལས་གཅིག་མ་བྱུང༌། འདྲེས་པ་མིན་ཏེ་ལྷན་སྐྱེས་སུ་མ་བྱུང༌། མ་རིག་པ་སེམས་མ་ཡིན། སེམས་དང་མ་རིག་པ་གཅིག་པ་ཡང་མ་ཡིན། སེམས་ལ་མ་རིག་པ་མེད། མ་རིག་པ་ལ་སེམས་ཀྱི་ཡོན་ཏན་གཅིག་ཀྱང་མེད།

སེམས་ལ་ནི་མ་རིག་པ་ལས་སེམས་ཀྱང་མེད། ཕར་ཕྱིན་ནས་སེམས་ལ་སེམས་མ་མཆིས་སྟེ། སེམས་ཀྱི་རང་བཞིན་འོད་གསལ་བ་ལ་སོགས། ཞེས་པ་དང༌། སེམས་ནི་ནམ་མཁའ་ཡོངས་སུ་དྭངས་པ་དང་འདྲ་ལ། མ་རིག་པ་སའི་དྲོད་གཤེར་འདུས་པ་ལས་ན་བུན་སྤྲིན་དང་ཁུག་སྣས་མདངས་བཀབ་པ་དང༌། རྒྱ་མཚོའི་སྟེང་རླུང་གིས་གཡོས་པ་དང༌། ཤེལ་སྒོང་རྩིས་གཡོགས་པ་དང༌། གསེར་ལ་ལ་ཆས་གཡོགས་པ་དང༌། ཉི་མ་སྤྲིན་གྱིས་གཡོགས་པ་ལ་སོགས་པ། དཔེ་ལྔ་ནི་ཞལ་སྔ་ནས་གསུངས་པས། གློ་བའི་རྩ་ནང་ནས་བྱུང་བ་མ་རིག་པའི་རླུང༌། སྙིང་དང་སྲོག་རྩ་འདྲེས་མ་ནས་རྒྱུ་བ་ཡེ་ཤེས་ཀྱི་རླུང༌། གློ་བ་ནས་རྒྱུ་བའི་རླུང་གིས་སྲོག་རྩ་ནས་རྒྱུ་བའི་རླུང་ཕར་ལ་བཀབ་པས་མ་རིག་པའི་མ་རིག་པ་ཡིན། འབྱུང་བཞིས་སྟོབས་བསྐྱེད་པ་མ་རིག་པ་ཡིན། རྩ་གཉིས་པོའི་རླུང་གི་རྒྱུ་ལུགས་ཀྱི་ངོ་སྤྲོད་དེས་གོ་བར་བྱེད་པ་ཡིན། སྤྱིར་རྒྱུ་འབྲས་ཀྱི་རྟེན་འབྲེལ་ཐམས་ཅད་དེ་དང་འདྲ་བར་སྤུ་རིས་མི་འདོར་བར་ཡོད་པ་ཡིན་གསུང༌། སངས་རྒྱས་བཅོམ་ལྡན་འདས་ཀྱིས་ནི་གཅིག་ཏུ་དཀར་བ་རྣམས་ནི་གཅིག་ཏུ་དཀར། གཅིག་དུ་ནག་པ་རྣམས་ནི་གཅིག་ཏུ་ནག་གསུངས་པས། སེམས་ཉིད་གདོད་མ་ནས་འདུས་མ་བྱས་པ་དྲི་མ་མེད་པ་ཉག་གཅིག་པུ་སྐྱོན་དང་བྲལ་བ་དང༌། མ་རིག་པ་རྒྱུ་རྐྱེན་ལས་སྐྱེས་པ་གཉིས་མི་གཅིག གོ་མ་གོ་ནི་མཁྱེན་པའི་ཡེ་ཤེས་ཡོད་མེད་ཀྱི་ཁྱད་པར་ཡིན་གསུང༌། འཇམ་དབྱངས་ཆོས་ཀྱི་ཞུས་ལན་ནི། ཆོས་རྗེ་རྟེན་འཕྱག་ལ་བྱོན་ནས་གདན་སུམ་རིམ་མཛད་ནས་བཞུགས་པའི་དུས་སུ། སྐྱོབ་པ་དང་དབང་སྡུད་ཀྱི་ཏིང་ངེ་འཛིན་ལ་བཞུགས་པས། རྩ་གཡོན་པའི་ནང་དུ་ཛཱ་བྱེད་ཡེ་ཤེས་ཀྱི་རླུང་ནང་དུ་ཆུད་པས། ཕྱི་རོལ་ནས་འཇམ་དབྱངས་ཆོས་ཞུ་རུ་བྱོན་པ་ལ། གསུང་རྣམ་དག་ཐུགས་ལ་རྒྱུན་ཚུགས་ནས་སྐུ་ཞི་བའི་ངོ་བོས་ཆོས་བསྟན། འཇམ་དབྱངས་ཀྱིས་ཀྱང་ཕྱག་ཆེན་གཏན་ལ་ཕེབས་པ་ཡིན་གསུང༌། སངས་རྒྱས་བཅོམ་ལྡན་འདས་ཀྱི་སྐུ་གསུང་ཐུགས་རིགས་གསུམ་མགོན་པོ་ཡིན་པས།

སངས་རྒྱས་བསྟན་པ་འདི་འཛིན་པའི་རིང་ལ་རིགས་གསུམ་མགོན་པོ་ས་བཅུའི་སེམས་དཔར་བཞུགས་གསུང་བ་དང༌། སངས་རྒྱས་བསྟན་པ་ཅི་ཙམ་འཛིན་པ་ཙམ་གྱིས་ས་བཅུའི་སེམས་དཔའ་ཡང་ཤེས་བྱ་སྲབ་ཏུ་འགྲོ་བ་ལགས། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་དེས་འཁོར་བ་མ་སྟོང་གི་བར་དུ་སེམས་ཅན་གྱི་དོན་བྱེད་པ་རྒྱུད་ལུང་ཀུན་ན་གསལ། དཔལ་འབྲི་གུང་པ་འདི་ཉིད་རྣམ་སྣང་དང་པོའི་རྒྱུད་ནས། སངས་རྒྱས་བཅོམ་ལྡན་འདས་ཡིན་པར་གསུངས་པ་དང༌། ས་བཅུའི་སེམས་དཔའ་རྣམས་ཀྱི་བླ་མར་འབྱོན་པར་གསུངས་པ་དང༌། འབྲི་སྒང་རྟེན་འཕྱག་ཅེས་བྱ་བ་དེར། རྡོ་རྗེ་འཆང་གིས་འཇམ་དབྱངས་ཀྱིས་སེམས་ཀྱི་སྒྲོ་འདོགས་གཅོད་ཅེས་པའི་ལུང་ཡོད་པ་ཡིན། སྐུ་རྣམ་སྣང་དག་པ་རྡོ་རྗེ་འཆང་གི་རྣམ་པར་ཐར་པའོ། །ནུབ་ཕྱོགས་འདིར་མ་བདེ་བ་ཅིག་བྱུང་བྱ་བ་འདི་ཡང་ཁྱོད་ཀྱི་གདུལ་བྱ་ཡིན་ཞེས་པ་ནི། སྔོན་ནུབ་ཕྱོགས་ཙཎྜ་ཏ་ཞེས་བྱ་བ་ན། ཁོ་བོ་ཆོས་རྗེ་དེ་བཞིན་གཤེགས་པ་ཀླུ་རིགས་སྒྲོན་མ་ཞེས་བྱ་བ་གཅིག་ཏུ་སྐྱེས་པ་ཡིན། དེའི་དུས་སུ་ཁྱོད་དབོན་རིན་པོ་ཆེ་བྱང་ཆུབ་སེམས་དཔའ་སྒྲ་འབྱིན་དབང་ཕྱུག་ཡིན། ཁོ་ནི་གོང་གི་རྒྱལ་པོ་ཆེན་པོ་ཞིག་ཏུ་ཡོད་ཅེས་དགེ་སློང་འོད་ཀྱི་སྒྲ་བྱ་བ་ཡིན། དེའི་དུས་ན་ཁོ་དང་ཁྱོད་ལ་རིམ་གྲོའི་འབྲེལ་དང་དམ་ཚིག་ཅིག་ཡོད་པས་ཁོ་ཁྱོད་ཀྱི་གདུལ་བྱར་འོང་བ་ཡིན། དེ་ཡང་ཁོ་ལྷོ་ནུབ་ཕྱོགས་སུ་མེད་ན་ཁྱོད་ཁོའི་འགྲོ་ས་དེར་འགྲོ་དགོས་ཡོང་ནས་ཁྱོད་ཀྱང་དགེ་སློང་གི་ཚུལ་མི་ཐུབ་ཅིང་ཚེ་ལ་བར་ཆད་ཡོང་བ་དང༌། ངའི་བརྒྱུད་པ་རིན་པོ་ཆེ་འདི་ཡང་ཆད་པ་ཡིན་ཏེ་མ་ལེགས་པ་ཡིན། དེ་ཡང་ཁོ་ལྷོ་ནུབ་ཕྱོགས་སུ་ཡོད་པས་ལེགས་པ་ཡིན་གསུང༌། ད་ངའི་མི་བརྒྱུད་རིན་པོ་ཆེ་འདི་དར་ཏེ། ཐ་མ་སྒོམ་མ་ར་ལུག་ཅན་རྣམས་ཀྱིས་བུ་ཆུང་པང་ཞིང་ཐེམ་པ་འཛིན་པའང་ཡོང་བ་ཡིན། དེས་ན་མ་བདེ་བ་དེ་ཁྱོད་ཀྱི་གདུལ་བྱར་འོང་བ་ཡིན་པས་འདི་ལ་ཕྲག་མ་དོག་དང་ལེགས་པ་ཡིན།

ད་ཁྱོད་རང་ནས་བཟུང་སྟེ། མི་རབ་བཅུ་གཅིག་གམ་བཅུ་གཉིས་ནས་ཁྱོད་རང་གནས་འདིར་གདུལ་བྱའི་ལྷག་མ་ལུས་པ་དེ་སྐྱོངས། དེའི་དུས་སུ་མ་བདེ་བ་དེ་ཁྱོད་ཀྱི་ཞབས་ལ་གཏུག་ཅིང་གདུལ་བྱ་ཡིན། ཕྱོགས་བཞི་ཕྱོགས་ལོག་ཀྱང་ང་ལ་དགྲ་མེད། གནམ་ཆག་ས་རྡིབ་ཀྱང་མི་རབས་དྲུག་གི་རིང་ལ་དགྲ་མེད། ལར་དབོན་རིན་པོ་ཆེ་ཁོ་ལ་ཁུར་ཆེན་པོ་འཁུར་དགོས་པའི་དུས་ན་ཁྱེད་སྤྱན་སྔ་བ། མཁན་པོ་རིན་པོ་ཆེ་གཉིས་པོས་ཀྱང་ཁོའི་གྲོགས་དན་གྱིས། ངའི་གནས་འདི་ལ་ཆགས་འཇིག་འོང་ན་ཡང་ཁོས་ལན་པ་མ་ཡིན། དེ་ཡང་རྒྱུ་མཚན་ཞིག་གིས་འོང་བའི་དགོས་པ་ཡོད་པས་མི་སྟོ་བའི་རྒྱུ་མཚན་ཡོད། དེ་མ་བྱུང་ན་གསེར་གྱི་ཟམ་པ་འདྲ་བའི་བརྒྱུད་པ་འདི་འཆད་པས་དེ་བྱུང་བས་མི་སྟོ། །སྤྱིར་སངས་རྒྱས་ཀྱི་བསྟན་པ་ཡུན་རིང་དུ་གནས་པ་དང༌། དགོས་ངའི་ཆོས་བརྒྱུད་འདིས་འཁོར་བ་མ་སྟོང་གི་བར་དུ་འཛིན་པ་ཡིན། འདིའི་རྒྱུ་མཚན་ཡང༌། སྔོན་ལྷས་བྱིན་གྱིས་སྨོན་ལམ་བཏབ་པ་ཁྱོད་ཀྱི་བསྟན་པ་དཀར་པོ་འདི་ངས་ནག་པོར་བཞིག་པར་གྱུར་ཅིག་བྱས་པའི་ཚེ། ངས་སྨོན་ལམ་བཏབ་པ། ཁྱོད་སངས་་མ་རྒྱས་ཀྱི་བར་དུ། སངས་རྒྱས་ཀྱི་བསྟན་པ་དར་རྒྱས་བྱེད་ཅིང་འགྲོ་བ་སྐྱོབ་པར་ཤོག་ཅིག་ཅེས་སྨོན་ལམ་བཏབ་པ་ཡིན། ཡང་ཁོས་ངས་ཁྱོད་ཀྱི་གནས་མལ་ལ་གནོད་པ་དང་བཤིག་པར་གྱུར་ཅིག །ཅེས་པའི་ཚེ། ངས་སྨོན་ལམ་བཏབ་པ་ཁྱོད་ཀྱི་དེ་ལྟར་གྱུར་པ་ན། ངའི་ལྷ་ཆོས་མི་ཆོས་དར་ཞིང་ཁྱོད་འདུལ་བ་དང་འཁོར་བ་མ་སྟོང་གི་བར་དུ་འགྲོ་བའི་མགོན་དུ་གྱུར་ཅིག བྱས་པ་ཡོད་པ་ཡིན་གསུང༌། ནུབ་ཕྱོགས་ཙཎྜ་ཏ་ན་དགེ་སློང་འོད་ཀྱི་སྒྲ་བྱ་བ་དེས་རིམ་འགྲོར་བྱས་པ། བྱང་ཆུབ་སེམས་དཔའ་ཁྱེད་ནི་རིན་ཆེ་བས་ཁྱེད་ཀྱི་འཁོར་དང་ཁྱེད་རང་གི་ཚབ་ཏུ་སྐྱོན་ཡོན་གང་དགོས་བྱེད་པར་ཤོག བདག་དང་བདག་གི་བརྒྱུད་པ་ཡང་དར་ཞིང་རྒྱས་པ་དབང་ཕྱུག་དང་ལྡན་པར་ཤོག ནམ་ཞིག་ཁྱེད་ཀྱི་ཞབས་ལ་གཏུགས་ནས་ནི། མཁྱེན་བརྩེའི་ཐུགས་རྗེས་འཛིན་པར་ཤོག

།ཅེས་པའི་སྨོན་ལམ་ཡོད་པ་ཡིན་གསུང༌། ང་ཀུ་བཻ་རའི་ཕུག་ན་ཡོད་པའི་དུས་སུ། ལྷས་སྦྱིན་གྱིས་སྒྱོགས་འཕངས་ནས་ངའི་རྐང་པའི་མཐེ་བོང་ལ་སྒྱོགས་ཕོག་དུས་ཡིན་པ་ལ་ཤིང་ཚལ་པ་ཟུག་པའི་དུས་ན། གནོད་སྦྱིན་ལག་ན་རྡོ་རྗེ་ལ་སོགས་པ་རྣམས་ཀྱིས་ཁོའི་སྡེ་དང་གྲོང་ཁྱེར་བཅོམ་པའི་རྒྱུ་འབྲས་ཀྱང་ཡིན། སྨོན་ལམ་དང་རྒྱུའི་ལན་ཆགས་གཉིས་ཀ་ཡིན་པས་རེ་ཞིག་ལ་མི་སྟོ། །སྤྱིར་སངས་རྒྱས་ཀྱི་བསྟན་པ་ལ་མདུད་པ་འགའ་ཞིག་དང༌། དར་རྒྱས་ཅི་ཙམ་ཆེ་ན་ངའི་བསྟན་པ་ཡིན། སངས་རྒྱས་བསྟན་པ་ཅི་ཙམ་དར་བ་ངའི་བསྟན་པ་ཡིན། ལར་མ་རིག་པ་སེམས་ལས་མ་བྱུང་བ་འདི་མ་ཤེས་པ་ཡང༌། རྒྱུ་འབྲས་ཀྱི་རྟེན་འབྲེལ་ཐ་དད་མ་གོ་བས་ལན་པ་ཡིན་པས། ཤེས་བྱའི་དོན་ལ་མཁས་དགོས་པ་ལགས། ལར་སེམས་ཉིད་འོད་གསལ་ཆོས་སྐུ་དང༌། རྒྱུ་རྐྱེན་ལས་སྐྱེས་པའི་རྣམ་རྟོག་དང་གཉིས་འདྲེས་ནས་འོད་གསལ་ཆེན་པོ་ནམ་མཁའ་དང་འདྲ་བ་ཞིག་བྱུང་ན་གོ་ནས་འོང་བ་ཡིན། གཞན་ནི་མ་གོ་བ་བདེན་པ་ཡིན། བག་ཆགས་ཀྱི་ས་བོན་ངན་པ་ཟད་ན་སེམས་མངོན་དུ་གྱུར་པ་བྱ་བ་ཡིན། ས་བོན་བཟང་པོ་ཀུན་གཞི་དེ་ལ་ཟེར་བ་སྟེ། བཟང་པོ་དེ་ངན་པའི་སྐྱོན་གྱིས་སྒྲིབ་པ་ཡིན། བསྒྲིབས་པ་ལ་སེམས་ཅན་ཟེར་བ་དང་བག་ཆགས་བཟང་པོའི་རྐྱེན་དང་བྲལ་བ་ལ་སངས་རྒྱས་ཟེར་བ་ཡིན། བག་ཆགས་ངན་པ་ལ་མ་རིག་པའི་ལུས་ཟེར་བས། དཀོན་མཆོག་བརྩེགས་པ་ལས། འཁོར་བར་འཁོར་བ་ཡང་ལུས་ཀྱི་འཁོར་ལོས་འཁོར་བྱ་བ་ཡང༌། འབྱུང་བ་བཞིས་གཅིག་གིས་གཅིག་སྟོབས་བསྐྱེད་ནས་ཀུན་གཞི་རྣམ་པར་དག་པ་དེ་ཕར་ལ་བསྒྲིབས་ནས་འབྱུང་བ་བཞིའི་རྐྱེན་དབང་དང་འཁོར་ལོས་བསྐོར་བ་ཡིན་པ་མིན་ནམ། འབྱུང་བ་བཞིའི་དྲི་མ་འདི་ཅི་ཙམ་དུ་དག་ན་སེམས་ཉིད་གདོད་ནས་དག་པ་ཇེ་གསལ་ལ་འགྲོ་བས་འདི་གོ་དགོས། དེས་སྡིག་པ་མི་དགེ་བ་དང་དཀོར་དང་དྲིན་ལ་ལན་དང་དམ་ཚིག་བསྲུང་སྡོམ་རྣམས་དགོས་པ་ཡིན། སེམས་ཉིད་ཆོས་སྐུ་ལས་དགེ་སྡིག་མ་གྲུབ་ཀྱང་རྐྱེན་གྱི་གཡོགས་པ་ཞིག་ཡིན་པས།

དེ་སེམས་ཤིང་རྐྱེན་དང་བྲལ་དགོས་པ་ཡིན་གསུང༌། འབྱུང་བ་བཞིས་ཉོན་མོངས་པའི་སྟོབས་བསྐྱེད་ནས་བག་ཆགས་བསྐྱེད་དབང་ཇེ་ཆེ་ལ་སོང་ནས་མངོན་ཞེན་དང་འཛིན་པ་ཇེ་ཆེ་ལ་སོང་བས། འཁོར་བའི་རྒྱ་མཚོ་ཆེན་པོ་འདི་འོངས་པ་ཡིན་མོད། སེམས་འབྱུང་ཐམས་ཅད་ལ་རིག་པ། མ་རིག་པ་རྐྱེན་སྐྱེས་འབྱུང་བ་བཞི། དེས་ན་སྔོན་སངས་རྒྱས་དང་སེམས་ཅན་མ་བྱེ་བའི་དུས་དེར། རྐྱེན་བླ་མ་དམ་པ་དང་མཇལ་ན་བག་ཆགས་ལམ་དུ་སློངས་ནས་སངས་རྒྱས་འོང་བ་ལ། རྐྱེན་ངན་པ་འབྱུང་བ་བཞིའི་བཅུད་དང་ཕྲད་པས། འཁོར་བར་སོང་བ་ཡིན། དང་པོའི་དུས་དེར་བག་ཆགས་ཀྱི་དྲི་མ་དག་བྱ་བ་དེ་ཡང་བློའི་བག་ཆགས་ཕྲ་མོ་ཞིག་ཡོད་པ་དེ་རང་གི་མ་རིག་པ་དེ་རིག་པས་ན། རྒྱུ་རྐྱེན་གྱི་མཁན་པོས་བརྟག་དཔྱད་བྱེད་མཁན་ཤེས་པར་བྱས་ནས་བླ་མ་ལ་གསོལ་བ་འདེབས་པ་གལ་ཆེ་བ་ལགས་སོ།། །། ༄། །སྒྲུབ་པའི་བར་ཆད་སྲུང་ཐབས་རྩ་གསུམ་ལ་བརྟེན་པའི་གདམས་པ།། བླ་མ་དམ་པ་རྣམས་པ་ཕྱག་འཚལ་ལོ། །ལུས་ལ་བརྟེན་ནས་བར་ཆད་གསུམ་འཇུག ཕྱི་རོལ་བདུད་ཀྱི་བར་ཆད་དང༌། ནང་འབྱུང་བ་ལུས་འཁྲུགས་ཀྱི་བར་ཆད་དང༌། ཏིང་ངེ་འཛིན་སེམས་ཀྱི་བར་ཆད་གསུམ་ལས། དང་པོ་ཕྱི་རོལ་བདུད་ཀྱི་བར་ཆད་ནི། ཐུན་འགོ་ཐམས་ཅད་ལ་ཤེས་པ་མི་བདེ་མལ་དུ་བསྡད་ཙ་ན་འགྲོ་སྙིང་འདོད། རྣམ་རྟོག་སྣ་ཚོགས་པ་འོང༌། ཏིང་ངེ་འཛིན་སེམས་ཀྱི་བར་ཆད་ནི། སྒོམ་བཞིན་ཕུང་པོ་ངན་དུ་འགྲོ། སྒོམ་སྙིང་མི་འདོད་པ་ལུས་ལ་ན་ཚ་བག་རེ་འོང༌། ནང་འབྱུང་བ་ལུས་འཁྲུགས་ཀྱི་བར་ཆད་ནི། སྒོམ་པའི་དུས་སུ་རླུང་དང་རླུང་གི་རླུང་གཉིས་འཁྲུགས་པས་རྣམ་རྟོག་ཞེ་སྡང་འབའ་ཞིག་འོང༌། ཆུའི་རླུང་དང་མེའི་རླུང་གཉིས་འཁྲུགས་ན། ཕྱི་བས་ཀྱང་སེམས་ཅན་ལ་སྲེད་པ་ཆེ། དེ་གསུམ་སེལ་བའི་ཐབས་ལ། རྩ་གཡས་པ་ལ་བརྟེན་ཏེ། རྒྱལ་པོའི་གནོད་པ་འཇུག ཤིན་ཏུ་ཞེ་སྡང་ཆེ། མི་ཐམས་ཅད་ལ་ཁྲོ་སྙིང་འདོད། དབུ་མ་ལ་བརྟེན་ཏེ། ཀླུའི་གནོད་པ་འབྱུང༌།

ཤིན་ཏུ་གཉིད་རྨུགས་ཤས་ཆེ། སྒོམ་འཕྲོ་ལ་གཉིད་དུ་འགྲོ། གཡོན་པ་ལ་བརྟེན་ཏེ་བསེན་མོའི་གནོད་པ་འཇུག བུད་མེད་གར་འདུག་མིག་གིས་བསྲུང༌། དངོས་སུ་ཐིག་ལེ་ཉམས་པ་འོང༌། འདོད་ཆགས་ཤས་ཆེ། དེ་གསུམ་དག་པར་བྱེད་པའི་ཐབས་ནི། རྩ་གཡས་པའི་ནང་དུ་རིགས་ལྔ་ཡབ་ཡུམ་བཅུ་བསྒོམ། དེས་དག་ནས་འོང༌། ཏིང་ངེ་འཛིན་བདེ་གསལ་མཐར་ཐུག་པ་ཞིག་འོང༌། དབུ་མའི་ནང་དུ་བླ་མ་དང་ཡི་དམ་བསྒོམ། དེས་མི་རྟོག་པ་སྐྱེའོ། །གཡོན་པའི་ནང་དུ་ཁྲོ་བོ་བཅུ་བསྒོམ། དེས་དག་ནས་འོང༌། རྩ་གསུམ་ལ་བརྟེན་པ་འཇིག་རྟེན་མགོན་པོ་འབྲི་གུང་པས་གསུངས་སོ།། །། ༄། །བདུད་རྩིའི་སྒྲུབ་ཐབས་དང་བསྟེན་ཐབས།། སྤྱི་དོན་གསུམ་པ་མི་གཙང་བའི་རྫས་ལ་གཞི་ལམ་འབྲས་བུའོ། །དང་པོ་མི་གཙང་བའི་རྫས་སུམ་ཅུ་སོ་གཉིས་མཁའ་འགྲོ་མ་སུམ་ཅུ་སོ་གཉིས་སམ། བདེ་མཆོག་ལྟར་ན་དཔའ་བོ་ཉེར་བཞི། བདུད་རྩི་ལྔ་རིགས་ལྔ་སྟེ། དྲི་ཆེན་རྣམ་པར་སྣང་མཛད། དྲི་ཆུ་མི་བསྐྱོད་པ། ཁུ་བ་རིན་ཆེན་འབྱུང་ལྡན། རཀྟ་འོད་དཔག་མེད། འདུས་པ་དོན་ཡོད་གྲུབ་པར་ཡེ་གདོད་མ་ནས་གནས་སོ། །གཉིས་པ་ལ་ལྔ་སྟེ། དང་པོ་དྲི་ཆེན་བསྟེན་པའི་ཐབས་དང༌། བཅུད་ལེན་དང༌། ནད་འདོན་དང༌། ནད་བསྲུང་བ་ལ་སོགས་པ་དཔག་ཏུ་མེད་པ་གསུངས་ཏེ། ཞང་རཏྣས་མཆོད་རྟེན་བཞེངས་པའི་དུས་སུ་མི་ཞིག་གིས་རྣམ་སྣང་ཞིག་བཞག་པ་ལ། ཕྱག་གིས་བླངས་ནས་སྤྱི་བོར་བཞག་སྟེ། ངའི་མཆོད་རྟེན་འབྱོན་པར་འདུག འདི་ན་བཅོམ་ལྡན་འདས་རྣམ་པར་སྣང་མཛད་ཅིག་བྱོན་ནས་འདུག་གསུང་བ་ལྟ་བུ་དང༌། ཡང་ཇོ་བོ་རྗེ་ཉིན་ཞིག་ཆིབས་པ་ཞིག་ལ་ཆིབས་ནས་བྱོན་ཙ་ན་རྣམ་སྣང་ཅིག་ལ་རཀྟ་ཡོད་པ་ཞིག་འདུག་པ་དང༌། ཆིབས་པ་བཤོལ་ཏེ་ཕྱག་གིས་བླངས་ནས་ཞལ་དུ་གསོལ་བ་ལ། ཉེ་གནས་ཀྱིས་ཁྱེད་ཀྱང་གསང་སྔགས་པ་ལགས་སམ་ཞུས་པས། རྣམ་སྣང་གི་དབུ་ལ་འོད་དཔག་མེད་བྱོན་པ་ལོས་ཟ། ཁོ་བོ་ལ་རྒྱ་གར་ན་གསང་སྔགས་པ་ཟེར་གསུང་བ་ལྟ་བུའོ། །གཉིས་པ་དྲི་ཆུ་ལའང༌།

ནད་སྲུང་དང་བསྟེན་ཐབས་ལ་སོགས་པ་དཔག་ཏུ་མེད་པ་གསུངས་སོ། །གསུམ་པ་ཐིག་ལེ་ནི་ཡོན་ཏན་ཐམས་ཅད་འབྱུང་བས་རིན་ཆེན་འབྱུང་ལྡན་ཟེར་ཏེ། འཁོར་བ་དང་མྱ་ངན་ལས་འདས་པའི་ཡོན་ཏན་ཐམས་ཅད་ཐིག་ལེ་ལས་འབྱུང་བས། བསྟེན་ཐབས་དང༌། བསྲུང་ཐབས་དང༌། སྤེལ་ཐབས་རྣམས་བྱའོ། །བཞི་པ་རཀྟ་ནི་སྣ་ཁྲག་ལ་སོགས་པའང་མ་ལས་ཐོབ་པའི་ཐིག་ལེ་དམར་པོའི་ཆ་ཡིན་པས། འཁྲུལ་འཁོར་ལ་སོགས་པའི་བསྲུང་ཐབས་བྱའོ། །ལྔ་པ་འདུས་པ་ནི། སྣབས་དང༌། མཆིལ་མ་དང༌། ལུས་ཀྱི་རྔུལ་ལ་སོགས་པ་ཐམས་ཅད་བསྲུང་བར་བྱའོ། །མདོར་ན་བདུད་རྩི་ལྔ་ལ་ཐ་མལ་གྱི་མིང་ནས་བོས་ནའང་ལྟུང་བ་འབྱུང་བས། རིགས་ལྔའི་མཚན་ནས་འབོད་པ་དང༌། བསྲུང་ཐབས་དང་བསྟེན་ཐབས་རྣམས་བྱའོ། །གསུམ་པ་འབྲས་བུ་ལ་གཉིས། གནས་སྐབས་དང་མཐར་ཐུག་གོ། །དང་པོ་ནི་དེ་ལྟར་ཏིང་ངེ་འཛིན་ལ་གནད་དུ་བསྣུན་ཅིང༌། བདུད་རྩི་ལྔའི་བཅུད་ལེན་བྱས་པས། རླུང་སེམས་ནང་དུ་གནས་ཤིང༌། བདུད་རྩིའི་དྭངས་སྙིགས་ཕྱེ་ནས། དྭངས་མ་ལྔས་འཁོར་ལོ་ལྔ་ཁེངས་པས། རིགས་ལྔའི་ཞལ་མཐོང་བ་ལ་སོགས་པ་འབྱུང་སྟེ། ཇོ་བོ་རྗེས་རིགས་ལྔ་སེར་འཇམ་དུ་གཟིགས་པ་དང༌། རྗེ་སྒམ་པོ་པས་དགྱེས་རྡོར་གྱི་དཀྱིལ་འཁོར་དམར་པོར་གཟིགས་པ་དང༌། བདེ་མཆོག་གི་དཀྱིལ་འཁོར་དཀར་པོར་གཟིགས་པ་ལ་སོགས་པ་ཐམས་ཅད་ནང་དུ་བདུད་རྩི་ལྔའི་དྭངས་མས་འཁོར་ལོ་ལྔ་ཁེངས་པས། ཐམས་ཅད་ལྷའི་མཐོང་སྣང་འབའ་ཞིག་ཏུ་འབྱུང་བ་ཡིན། རིགས་ལྔ་སྐུ་མདོག་ལྔ་འབྱུང་བའང་འདིའི་གནད་ཡིན་ལ། སྐུ་མདོག་འཆོལ་པ་དང་མ་འཆོལ་བའང་འདིའི་གནད་དོ། །གཉིས་པ་མཐར་ཐུག་གི་འབྲས་བུ་ནི་རིགས་ལྔའི་ངོ་བོར་སངས་རྒྱའོ།། །། ༄། །རི་ཆོས་བཀའ་རྒྱ་མ་གསལ་བྱེད་སྒྲོན་མེ།། རྗེའི་ཞལ་ནས། ནད་རླུང་ལོག་གིས་རྒྱུ་བྱས་པ་ཡིན། རླུང་ལོག་ནི་ཏུང་ཏུང་དང་ཙབ་ཙུབ་ཏུ་སོང་བས་ལན་པས་སོ། །རི་ཁྲོད་དུ་རྩོལ་སྒྲུབ་མེད་པའི་ལྷུག་པ་གལ་ཆེ། གང་ལ་ཡང་མི་བརྩོན་དེ་ནི་བྱང་ཆུབ་སེམས་དཔས་བརྩོན། །གསུང༌།

བུ་རི་ཁྲོད་དུ་ཚུལ་ཁྲིམས་རིན་པོ་ཆེ་གཙང་སིང་གིས་བསྲུང་བ་གལ་ཆེ། མི་སྔུན་གྱི་ཇོ་མོས་མི་ཕན། རི་ལ་ལྷ་འདྲེ་གདུག་པ་ཅན་ཡིད་ཀྱི་གཟུགས་ཅན་ཕ་རོལ་གྱི་སེམས་ཀྱི་འགྱུ་བ་ཤེས་པ་རྣམས་ཀྱིས་བལྟས་པས། གཙང་སིང་གིས་སོང་ནས་ལྷ་འདྲེ་རྣམས་ཀྱིས་ཕྱག་འཚལ་ཞིང་མཆོད་གནས་སུ་འགྲོ་བ་ཞིག་དགོས་པ་ཡིན། དེས་ན་རིར་ཕྱིན་ནས། བག་ཡངས་ཟེར་ནས་བག་མེད་ཀྱི་སྤྱོད་པ་མི་བྱ། ཉོན་མོངས་དང་རྣམ་རྟོག་ཞེ་ཐག་པ་ནས་ཡིད་ལ་མི་འགྱུ་བར་བྱས་ལ་བསྡམ། མི་མ་ཡིན་པ་ཐམས་ཅད་ལ་གནོད་པའི་ལས་ཐམས་ཅད་སྤང༌། ཁྱད་གསོད་དང་ཚིག་ངན་གཏན་མི་སྨྲ། ཐ་ན་ཡུལ་དང་རི་དང་ས་རྡོ་ལ་ཡང་ངན་སེམས་དང་ཁྱད་གསོད་དང་ཚིག་ངན་སྤོང་དགོས་ན། ཆོས་བྱེད་པའི་གྲོགས་པོ་ཡོད་པ་རྣམས་ལ་ལྟ་སྨོས་ཀྱང་ཅི་དགོས། གྲོགས་པོ་གཅིག་ལ་རྣམ་རྟོག་ངན་པ་ཞིག་སྐྱེས་པས། དགེ་སྦྱོར་འཕེལ་བདོ་བའི་དུས་སུ་ཟླ་ཕྱེད་དགེ་སྦྱོར་དེ་ཉམས་ནས་མ་བྱུང༌། དེ་ནས་བཤགས་པ་མང་པོ་བྱས་པས་ཕྱིས་གཟོད་སོར་ཆུད་ཟེར་བའི་སྒོམ་ཆེན་འདུག དེས་ན་རི་ཁྲོད་དུ་མཐོ་དམན་མེད་པ་ཀུན་ལ་བསམ་པ་བཟང་པོས་ཡོན་ཏན་ཅན་དུ་བལྟས་ན་གནས་ཚད་མཐོང་ཚད་ཀྱི་ཡོན་ཏན་དང་བསྟོད་པ་ཚིག་སྙན་པ་ཁོ་ན་བརྗོད་པ་གལ་ཆེའོ། །རི་ཁྲོད་ཀྱི་ཡོན་ཏན་དང་བདེ་སྐྱིད་ཐམས་ཅད་རྩ་བ་དམ་ཚིག་དང་སྡོམ་པས་བསྡམས་ནས་བྱམས་སྙིང་རྗེ་བྱང་ཆུབ་ཀྱི་སེམས་ཁོ་ན་ལས་འབྱུང་བས། འདི་ལ་ནན་ཏན་བྱ། གཅེས་པར་བྱ། སྙིང་པོར་བྱ། ཨང་ངེ་གོའམ། འདི་ལས་མེད་དོ། །ལར་རྟོགས་པ་ཡོད་ན་ཕྱག་རྒྱ་ཆེན་པོ་ནི་གར་ཡང་མི་འགྲོ། གྲིབ་མ་བཞིན་དུ་རང་ལ་འཁོར་བ་ཡིན། ཕྱག་རྒྱ་ཆེན་པོ་ཡོད་ཀྱང༌། བསྲུང་སྡོམ་དང༌། སེམས་གསུམ་པོ་བྲལ་ན་ཤོར་ཀེ་མང་པོ་འབྱུང་བས། ནད་དང་གནོད་པ་དང་སྡུག་བསྔལ་དང་གཤེ་སྐུར་སྣ་ཚོགས་པ་དང༌། མཐུན་རྐྱེན་མི་རྙེད་པ་དང༌། རྙེད་ཀྱང་དགྲ་རྐུན་དང་གཏམ་ངན་དང་ལྕེ་འབབ་པ་སྣ་ཚོགས་པ་སྐྱོན་མང་པོ་རྒྱུ་འབྲས་མི་བསླུ་བར་འོང་ངེས་སོ། །གོའམ།

དེ་བྱུང་དུས་སུ་རང་གི་ནང་གི་སྐྱོན་ལ་བལྟས་པས། འདི་ལས་དེ་བྱུང་འདུག་སྙམ་ནས་གོ་བ་འོང་སྟེ། གོ་ཡང་ཕྱིས་སྤོང་བ་ལ་ཅི་ཕན་མ་གཏོགས་པ། སྔ་མའི་འབྲས་བུ་རྣམ་སྨིན་མ་ཟད་བར་དུ་མྱོང་དགོས་པས། རང་སྡུག་ལ་མིས་འཕྱ་བར་འགྱུར་བས་དང་པོ་རང་ནས་གཟོབ་པ་འདི་གནད་ཟབ་བོ། །ཚོད་ཡོད་པ་བྱེད་ད་ལྟ་རང་ནས་གཟོབ། རང་སྲུང་སྡོམ་དང་ལྡན། སེམས་རྒྱུད་བྱམས་སྙིང་རྗེས་བརླན་ནས། ཡེ་མ་བསྒོམ་པར་རི་ལ་བསྡད་ནའང༌། སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བྱིན་རླབས་ཞུགས་ནས། གཞན་གྱིས་འབད་རྩོལ་ཆེན་པོ་བྱས་པ་ལས་དགའ། དེས་ན་དམ་ཚིག་དང་སྡོམ་པ་ལ་ནན་ཏན་བྱ། ཉེས་ལྟུང་བྱུང་ན་བཤགས་སྡོམ་ཚད་དུ་བསྐྱལ། སེམས་གསུམ་དང་ལྡན་པར་བྱས་ནས་གཟོད་གསང་སྔགས་ཐབས་ལམ་ལ་སོགས་པ་བསྒོམ། དེས་ཡོན་ཏན་ཟླ་བ་ཡར་ངོ་བཞིན་འཕེལ་ནས་འགྲོ། ལར་རིའི་དགོས་པ་འཇིག་རྟེན་གྱི་བྱ་བྱེད་དང་བྲལ་བ་ཡིན་པས། ཕྱིན་ནས་ཁེ་གྲགས། རྙེད་བཀུར། ཡུལ་རིས། ཕྱོགས་རིས། གཉེན་རིས། སྡེ་རིས། ཟས་གོས། དགོན་པའི་ཕྱིར་ཆགས་སྡང་སྐྱེ་བའི་ཞིང་ལས་སོགས་པར་འདུག་ན་ནི། བདུད་ཡིན་ངེས། ཕུང་ངེས། འགོ་མ་ཐོན་ངེས། གྲུང་ཤོར་ངེས། འབད་པ་ཆུད་ཟོས་ངེས་པར་ཐག་ཆོད་དོ། །རི་ལ་ཕྱིན་པའི་ཆགས་སྡང་གི་ལས་དང་བྲལ། མཉམ་ཉིད་ཀྱི་ངང་ལ་གནས། ཅིར་སྣང་ལྷ་སྐུ་དང་ཆོས་སྐུ་བྱམས་སྙིང་རྗེའི་ངང་ལ་གནས་པ་ཞིག་བྱུང་ན། དོན་ཆེན་པོ་གྲུབ་པ་དེ་རང་ཡིན། བསྭོ་ཐོ་ལེ་རྒྱལ་དེ་ལ་ཟེར། ཞལ་སྔ་ནས་དགོན་པར་གནས་པའི་དགོས་པ་ཤེས་པ་གལ་ཆེ། དགོས་པ་ནི་བསླབ་པ་གསུམ་ལ་བོགས་ཐོན་པ་ཡིན་གསུང༌།། །། ༄། །རི་ཁྲོད་འགྲིམས་པ་གནད་ཀྱི་ཆོས་གསལ་བྱེད་སྒྲོན་མེ།། ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། དང་པོ་རི་ཁྲོད་ལྟ་བུའམ། གར་ཕྱིན་པའི་ས་དེར་འདུག་མ་ཟུག་ནས་ས་མ་ནོན་ན། ཕྱིས་རི་གང་ལ་ཕྱིན་ཡང་འདུག་མི་ཚུགས་པས་དེས་ན་དང་པོ་གར་ཕྱིན་པའི་ས་དེར། བདེ་སྡུག་མཐོ་དམན་སྣ་ཚོགས་ལ་སྲ་བཙུགས་ནས་བསྒོམ་པ་གནད་ཆེ་བ་ཡིན།

གནས་གར་འགྲོ་ནའང་གཞི་བདག་དེ་ལ་སྤྱོད་པ་རྩིང་པོ་བྱར་མི་ཉན། རང་ལ་མི་མ་ཡིན་གྱི་གནོད་པས་མི་ཚུགས་ཀྱང་འཁོར་ལ་གནོད། སྒྲོ་སྐུར་ཕོག་པ་ལ་སོགས་པ་འབྱུང་བས་སྤྱོད་པ་རྩིང་པོ་སྤང་དགོས་པས་བྱམས་པ་དང་སྙིང་རྗེ་བསྒོམ་པ་གལ་ཆེ། དེས་གནོད་པ་མི་སྐྱེལ་བར་ཕན་འདོགས་པ་ཡིན། གནས་གར་འགྲོ་བའི་ས་དེར་སླེབས་པའི་དུས་སུ། གཞི་བདག་གིས་གཙོ་བོ་བྱས་པའི་ཐུན་འགོ་ལ་ས་ཕྱོགས་དེར་ཐུགས་རྗེ་ཆེན་པོར་བསྒོམ། དེའི་ཐུགས་ཀར་ཡི་དམ་གྱི་ལྷ་བསྒོམ། དེའི་ཐུགས་ཀར་བླ་མ་དམ་པ་བསྒོམ། དེ་ནས་བྱམས་པ་དང་ཕྱག་རྒྱ་ཆེན་པོའི་ངང་ལ་མཉམ་པར་བཞག གཏོར་མ་ཕུལ་ལ་ཁྱོད་ཀྱིས་སྟོང་གྲོགས་གྱིས་ཤིག་པའི་བཀའ་བསྒོ་བྱ། དེ་ནི་སྦྱོར་བའི་ཆོས་སོ། །དངོས་གཞི་ཉམས་སུ་བླང་བའི་ལུགས་ནི། གེགས་སེལ་བ་དང་བོགས་ཐོན་པའི་སྒོ་ནས་ཉམས་སུ་ལེན་པ་ཞིག་དགོས་ཏེ། ལྔ་ལྡན་གྱིས་ཉམས་སུ་ལེན་པའི་དུས་སུ་དམིགས་པ་གང་ལ་འདུག་པའི་དུས་སུ། ཕྱིའི་སྣང་བ་གཟུགས་སྡུག་མི་སྡུག་དང༌། སྒྲ་སྙན་པ་དང་མི་སྙན་པ་དང༌། ནང་གི་རྣམ་པར་རྟོག་པ་དགའ་མི་དགའ་བ་ལ་སོགས་པ་བྱུང་བའི་དུས་སུ། དེ་རྣམས་ཀྱི་རྗེས་སུ་མི་འབྲང་བར་དམིགས་པ་དེ་རང་སོ་དེར་གནས་པ་གལ་ཆེ་བ་ཡིན། དེ་ལ་ཕྱིའི་སྣང་བ་དང་ནང་གི་རྣམ་པར་རྟོག་པ་གང་བྱུང་བའི་དུས་སུ། དེ་རྣམས་ཀྱི་རྗེས་སུ་མི་འབྲང་བར་དམིགས་པ་དེ་རང་སོ་དེར་གནས་པ་གལ་ཆེ་བ་ཡིན། དེ་ལ་ཕྱིའི་སྣང་བ་དང་ནང་གི་རྣམ་པར་རྟོག་པ་གང་བྱུང་བའི་དུས་སུ་རང་གི་དམིགས་པ་གང་ལ་འདུག་བལྟས་ལ། དམིགས་པ་དེ་ཡི་དམ་ལྷ་ལྟ་བུ་ལ་འདུག་ན། ཡི་དམ་གྱི་ལྷ་གསལ་རྒྱུ་མི་འདུག་ཀྱང་དམིགས་པ་མི་སྤོ་བར་ཡི་དམ་རང་གི་ཐོག་ཏུ་གནད་དུ་བསྣུན་པ་གལ་ཆེ། གདམས་ངག་འདི་ཡོད་ན་དངོས་གྲུབ་ཐོབ་པ་ལ་ཚེགས་མེད་པ་ཡིན། དེས་ན་བུད་མེད་ལྟ་བུ་ཞིག་གི་བསམ་པ་བྱུང་ན་དེ་ལ་ཡིད་ཤོར་ནས་དམིགས་པ་འཁྱེར་ན། དེའི་ནུབ་མོ་བསེན་མོར་འོངས་ནས་བར་དུ་གཅོད་པ་ཡིན།

དེའི་རྗེས་སུ་མ་འབྲངས་ནས་དམིགས་པ་དེ་མ་འཁྱེར་ན་བུད་མེད་དེ་མཁའ་འགྲོ་མར་འོངས་ནས་ཕན་འདོགས་པར་འོང་བ་ཡིན། དམིགས་པ་དེ་བརྟན་ཙམ་ན་བུད་མེད་དེ་རྡོ་རྗེ་མཁའ་འགྲོ་མ་གཅིག་པུར་སོང་ནས་སྤྲུལ་པའི་སྐུ་ཡི་ཞལ་མཐོང་བ་ཡིན། དམིགས་པ་གྲུབ་པས་གྲུབ་ཐོབ་ཡིན། དེ་ལྟར་གནད་དུ་བསྣུན་པས་ཡོན་ཏན་དང་པོ་ནི་མཉམ་པར་བཞག་པའི་དུས་སུ། ཕྱིའི་སྣང་བའམ་ནང་གི་རྣམ་པར་རྟོག་པ་གང་བྱུང་ཡང༌། དམིགས་པ་དེའི་ངང་ལས་མ་གཡོས་ན། དགེ་སྦྱོར་གྱི་གསལ་འདེབས་སུ་སོང་ནས་བར་ཆད་ཀྱིས་མི་ཚུགས་པས་གེགས་སེལ་བ་ཡང་དེ་ཡིན། །སྣང་བའི་རྣམ་རྟོག་དེས་དམིགས་པ་གསལ་བཏབ་པས། དམིགས་པ་ཇེ་གསལ་ལ་སོང་བས་བོགས་ཐོན་པ་ཡིན། དེ་ཡང་གཙོ་བོ་ཡིད་ཀྱི་རྣམ་པར་ཤེས་པ་ཡིན་པས། འཁོར་རྣམ་པར་རྟོག་པ་སེམས་ལས་བྱུང་བའི་རྣམ་པར་རྟོག་པ་ཡིན་པས། གཙོ་བོ་རྣམ་ཤེས་ལ་དམིགས་པ་བརྟན་པ་དེ་ཡིན། དེ་ཙམ་ན་འཁོར་སེམས་བྱུང་གི་སྣང་བ་དང༌། རྣམ་རྟོག་དབང་དུ་འདུས་ཏེ། རང་གི་དོན་ཐམས་ཅད་མི་དང་མི་མ་ཡིན་པས་བསྒྲུབ་པ་ཡིན་བགྱི་བ་གསུང༌། རྗེ་བཙུན་མི་ལས་གཏུམ་མོ་བསྒོམས་པས། ཇོ་མོ་བཀྲ་ཤིས་ཚེ་རིང་མ་ལ་སོགས་པས་མདུང་རྩེ་ལ་བཞུགས་པར་མཐོང་བ་དང༌། མེ་དཔུང་ནང་ན་བཞུགས་པར་མཐོང་བ་དང༌། མཐོང་སྣང་དུ་མར་མཐོང་ནས་བར་ཆད་མ་ནུས་ཏེ་སླར་དབང་དུ་འདུས། དེས་ན་ལུས་ཀྱི་སྤྲུལ་སྒྱུར་ཡང་དེ་ཁོ་ན་ཡིན། དེ་ལ་ལན་ཅིག་བཀོད་པ་ལུས་ཀྱི་རྫུ་འཕྲུལ་གྱི་རྒྱུར་འགྲོ་བ་ཡིན། ཕྱིའི་སྣང་བ་དེ་ལྟར་ཤར་ན། རང་གིས་མི་འདོད་ཀྱང་ཕྱིའི་ཡུལ་ཇི་ལྟ་བ་བཞིན་དུ་ཤེས་ཏེ། དེས་ན། ཕྱི་རོལ་ཇི་བཞིན་ནང་དེ་བཞིན། །བགྱི་བ་གསུང༌། སྤྱིར་དགེ་སྦྱོར་རང་གིས་གང་བསྒོམ་པའི་དུས་ཀྱི་སྣང་བ་བྱུང་བའི་དུས་སུ། དགེ་སྦྱོར་གཞི་མ་དེ་འོང་བའི་ངེས་པ་མེད་པས། རྨི་ལམ་བསྒྱུར་བའི་གདམས་ངག་འདི་ལྟར་བྱ་སྟེ། དེ་ཡང་གཉིད་མ་ལོག་པའི་དུས་ཀྱི་འཁྲུལ་འཁོར་མ་ཞིག་པར་བྱས་ན་འགྱུར་བར་འདུག

འཁྲུལ་འཁོར་ཞིག་ན་འགྱུར་དཀའ་བ་ཡིན། འོ་ན་ཡང་བྱམས་པ་འབའ་ཞིག་བསྒོམ་དགོས་པ་ཡིན། འཁྲུལ་འཁོར་མ་ཞིག་ན་བུད་མེད་བྱུང་ན་རྡོ་རྗེ་རྣལ་འབྱོར་མར་བསྒོམ། སྐྱེས་པ་བྱུང་ན་ཡི་དམ་གྱི་ལྷ་གང་ཡོད་པར་བསྒོམས་ནས་འཁྲུལ་འཁོར་མ་ཞིག་པར་ཉལ་ན་རྨི་ལམ་ངན་པ་གང་རྨིས་པ་དེ་འགྱུར་ངེས་པ་ཡིན། དེས་བར་དུ་མི་ཆོད་ནས་དངོས་གྲུབ་ཏུ་འོང་བ་ཡིན། ཡང་རླུང་གཡས་ནས་རྒྱུ་བའི་དུས་སུ་འཕྲིན་ལས་སམ་འགྲོ་འདུག་མི་བྱ། མཉམ་དུ་རྒྱུ་བའི་དུས་སུ་རྩོད་པའི་དུས་ཡིན་པས་ཅི་ཡང་མི་འགྲུབ་བོ། །རླུང་བསྒྱུར་བའི་གདམས་ངག་ལ་སེང་གེའི་ཉལ་སྟབས་བྱས་པས། དེའི་དུས་སུ་འགྱུར་ནས་འོང་བས་འགྲོ་འདུག་ལ་སོགས་པ་བྱ། ཡེ་མ་འགྱུར་ན་སུམ་ཁྲིད་དང་པོའི་སར་དམིགས་པ་གཏད་ནས་འགྱུར། རྟེན་འབྲེལ་གནད་ཀྱི་ཆ་ལྟེ་བའི་གཡོན་ཕྱོགས་ཡིན་པས་དེར་དམིགས་པ་གཏད་པས་དེའི་གནད་ཀྱིས་འགྱུར་བ་ཡིན། ཞག་བཅོ་ལྔ་ཙམ་གཡས་ནས་རྟག་པར་རྒྱུ་ན་ངེས་པར་རང་ངམ་འཁོར་ལ་སྐྱོན་འོང་ངེས་པས་བསྒྱུར་བའི་ཐབས་བྱ། རི་ཁྲོད་འགྲིམ་པ་གནད་ཀྱི་ཆོས་གསལ་བྱེད་སྒྲོན་མ་ཞེས་བྱ་བ་རྫོགས་སོ།། །། ༄། །འཚོ་བའི་བཅུད་ལེན་རྒྱུན་གཅོད་གྱི་གདམས་པ།། བླ་མ་ཡི་དམ་མཁའ་འགྲོའི་ཚོགས་ལ་ཕྱག་འཚལ་ལོ། །ཆོས་རྗེ་རིན་པོ་ཆེའི་གདམས་པ་ཐུན་མོང་མ་ཡིན་པ། རྣལ་འབྱོར་པ་རི་ཁྲོད་འགྲིམ་པ་ལ་འཚོ་བ་མི་དགོས་ཤིང་ཡོན་ཏན་ཕུན་སུམ་ཚོགས་པ་སྐྱེད་པར་བྱེད་པའི་ཏིང་ངེ་འཛིན་གྱི་བཅུད་ལེན་འདི་ལ་གསུམ་སྟེ། ཡིད་ཆེས་པའི་བརྒྱུད་པའི་རིམ་པ་དང༌། གདམས་པ་དངོས། རྗེས་བཀའ་རྒྱས་གདབ་པའོ། །དང་པོ་ནི། ཆོས་རྗེ་ཉིད་ལ་སྙུང་གཞི་དྲག་པོ་བྱུང་སྟེ། སྐྱི་ཤོད་རྡོ་རར་ཡར་བྱོན་ཏེ། ལྷོ་སྒོ་ཞིག་ལ་འགྲོ་དགོས་སྙམ་ཙམ་ན། དེ་ནུབ་རྨི་ལམ་ན། མི་དཀར་པོ་ཞིག་བྱུང་བ་ན་རེ། ཁྱོད་ངམ་ཤོད་སྨད་དུ་སོང་ལ་སྒྲུབ་པ་གྱིས་དང༌། མཆོག་དང་ཐུན་མོང་གི་དངོས་གྲུབ་འབྱུང་གིས་ཟེར་བ་ཞིག་བྱུང༌།

དེར་ཨེ་ཆུང་སྒོམ་ཕུག་ཏུ་བྱོན་ནས་བསྒྲུབ་པ་མཛད་པས་སྙུང་ནད་དྭངས་ཤིང་དངོས་གྲུབ་རྣམ་པ་གཉིས་བརྙེས་ནས། རྡོ་རྗེ་འཆང་དངོས་སུ་བྱོན་པར་གདའ་སྟེ། ཞག་གསུམ་དྲོས་བཞིའི་ནངས་པར་ན། མི་ཁོ་བོའི་ལས་ངན་རང་སར་དག །ཟབ་མོ་གསང་སྔགས་ཀྱི་གཏེར་ཁ་ཕྱེ། །རྒྱུ་འབྲས་ཀྱི་རྟེན་འབྲེལ་ཚན་གཅིག་གོ། །གཉིས་མེད་འོད་གསལ་ཆེན་པོ་ལ། །མཉམ་རྗེས་གཉིས་ཀྱི་འཛིན་པ་དག །རྣལ་འབྱོར་དབང་ཕྱུག་ཅིག་ཡིན་ནམ་སྙམ། །གསུང༌། ཐུགས་དམ་གྱི་ལྷ་མང་པོ་ཞལ་གཟིགས་ཏེ། དངོས་གྲུབ་རེ་རེ་བྱིན། ཁྱད་པར་དུ་རྡོ་རྗེ་ཕག་མོས་གདམས་པ་འདི་གནང་ནས། ཁྱོད་རང་ཡང་ཉམས་སུ་ལོངས། སློབ་མ་ལའང་སྤེལ་དང༌། འགྲོ་དོན་དཔག་ཏུ་མེད་པ་འབྱུང་གིས་གསུང་ནས། ཐུགས་ཉམས་སུ་བཞེས་པས་ཕྲིན་ལས་བསམ་གྱིས་མི་ཁྱབ་པ་བྱུང་ཞིང༌། འབྲི་གུང་ན་ཚོགས་པ་སྐྱོང་བའི་དུས་ན། གྲོས་མོ་བ་ཆེན་པོས་ཞུས་པ། བླ་མ་རིན་པོ་ཆེ་སྙིགས་མའི་དུས་སུ་སྒྲུབ་པ་ཉམས་སུ་ལེན་པ་ལ་འཚོ་བ་མི་དགོས་པའི་གདམས་ངག་ཅིག་ཞུ་ཞུས་པས། ཤིན་ཏུ་མཉེས་ཏེ། ད་ཆོས་བདག་པོ་ལ་གཏོད་པ་ཡིན་གསུང་ནས་གནང་ངོ༌། །ཁོང་གིས་ཉམས་སུ་བླངས་པས་གྲུབ་ཐོབ་ཏུ་གྲགས་སོ། །དེ་ལ་བར་འབྲོག་པས་ཞུས་ཏེ། དབུལ་ལ་སྒྲུབ་པ་ལ་བརྩོན་པ་ཞིག་ཡིན་པས། སྐུ་མཆེད་གཉིས་ལ་ཕྱེ་བྲེ་གང་ཡོད་པ་དེ་རི་ཁྲོད་དུ་ཁྱེར་ནས། གཅུང་པོ་ལ་འདི་རྫ་གསེབ་ཏུ་སྦོས་གསུང་ནས་གཉིས་ཀས་དཀའ་ཐུབ་མཛད་པ་དང༌། གཅུང་པོ་ན་རེ། འོ་སྐོལ་གཉིས་ལ་འཚོ་བ་མཉམ་དུ་མེད་པ་ལ་ངེད་རིད་པར་གྱུར། ཁྱེད་གཟི་མདངས་དང་ལྡན་པ་དེ་ཅི་ལགས་བྱས་པས། ང་ལ་གདམས་ངག་ཟབ་མོ་ཡོད་པ་ཡིན་གསུང༌། དེ་ང་ལའང་གནང་བར་ཞུ་ཞུས་པས་གནང་ནས། གཉིས་ཀས་གྲུབ་པ་ཐོབ་བོ། །དེས་སློབ་དཔོན་ཡེ་ཤེས་བྱང་ཆུབ་ལ་གནང༌། ཁོང་གདམས་པ་ཐོབ་པས་མཉེས་ཏེ་གཏོར་མ་ཆེན་པོ་ཞིག་བཤམས། མཁའ་འགྲོ་ཆོས་སྐྱོང་དཔང་དུ་བཙུགས་ཏེ། ད་ཕྱིན་ཆད་མི་ཟས་ཟ་རེ་གསུངས་ཏེ་དབུ་སྙུང་མཛད་སྐད།

དེས་བྱམས་པ་བློ་གྲོས་ལ་གནང༌། ཁོང་ཞུ་དུས་ན་མི་ཟས་མ་གསོལ་ནས་ལོ་སུམ་ཅུ་སོ་བདུན་སོང་གསུང༌། ངེད་ཀྱང་ཁྱེད་བཞིན་བྱེད་པར་ཞུ་བྱས་པས། ངའི་འདི་ཧ་ཅང་ཐལ་བ་ཡིན། ད་ཀུན་ཟོས་ན་འགྲོ་བ་གཞན་ཚོགས་རྫོགས་པ་ཡིན་ཏེ། ཁྱེད་རང་དེ་ལྟར་མ་བྱེད་པར་ཡོད་ཙམ་ན་ཟོ། མེད་ན་རྩོལ་སྒྲུབ་མ་བྱེད་པར་ཉམས་སུ་ལོངས་གསུང༌། ཁོང་གི་རྩམ་པ་ཡེ་མ་གསོལ་བར། ཙཱ་རི་ལ་ཟླ་བ་གསུམ། ཏི་སེ་ལ་ཟླ་བ་དྲུག་མཛད་གསུང༌།དེས་ཞང་བཙུན་ཙཱ་རི་བ་ལ། དེས་ཇོ་བོ་རི་པ་ལ། དེས་ཤཱཀྱ་བྱང་ཆུབ་ལ། དེས་ལོ་ཆེན་ཚུལ་ཁྲིམས་མགོན་པོ་གནང་ངོ༌།། །།གཉིས་པ་གདམས་ངག་དངོས་ལ། ཐོག་མར་ཁ་ཕྱིར་བལྟ། ནང་བལྟའི་སྐྱོན་ཡོན་བསྟན་པར་བྱ་སྟེ། རང་གི་སེམས་འདི་ཁ་ཕྱིར་བལྟས་ན་ཉོན་མོངས་པ་དུག་གསུམ་གྱི་དབང་དུ་སོང་ནས་འཁོར་བར་འཆིང༌། དེ་རང་བཞིན་གྱིས་སྟོབས་སུ་གྱུར་པ་དང་ཁྲོ་འདོད་པ་ལ་སོགས་པ་འོང༌། དེས་བསྐྱེད་པའི་གདོན་དང༌། ནད་རླུང་ལོག་ལ་སོགས་པས་ཚེའི་བར་ཆད་བྱས་ཏེ། ཚེ་ཕྱི་མ་དམྱལ་བར་སྐྱེ། ཁ་ནང་དུ་བལྟས་ན་ཞེ་སྡང་གསལ་བའི་སེམས་སམ་ཡེ་ཤེས་སུ་འཆར། གདོན་རང་གི་དབང་དུ་འདུས་ཏེ། དཔེར་ན་ཆོས་རྗེ་དང༌། ཐང་ལྷ་བཞིན་ནོ། །གཏི་མུག་གི་དབང་དུ་སོང་ན་སྔར་ལས་ཤེས་པ་ལྕི། གཉིད་ཆེ་བ་ལ་སོགས་པ་འབྱུང༌། དེས་བསྐྱེད་པས་ཀླུ་དང་ས་བདག་ལ་སོགས་པས་གནོད་དེ། ནད་མཛེ་དང་བད་ཀན་ལ་སོགས་པས་ཚེའི་བར་བཅད་དེ་དུད་འགྲོར་སྐྱེའོ། །ཁ་ནང་དུ་བལྟས་ན་གཏི་མུག་མི་རྟོག་པའི་ཡེ་ཤེས་སུ་འཆར། གདོན་རང་གི་དབང་དུ་འདུས་ཏེ། འཇིག་རྟེན་མགོན་པོ་དང་ཀླུ་རྒྱལ་སོག་མ་མེད་བཞིན་ནོ། །གདམས་པ་དངོས་ལ། སྔོན་འགྲོ། དངོས་གཞི། རྗེས་གསུམ་ལས། དང་པོ། སེམས་བསྐྱེད་པ་ནི། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཏིང་ངེ་འཛིན་གྱི་བཅུད་ལེན་འདི་ཉམས་སུ་བླང་སྙམ་དུ་བསམ། གཉིས་པ། གཏུམ་མོ་སུམ་རྩེགས་བསྒོམ་པ་ནི། རང་གནས་པའི་ས་ཕྱོགས་དེར་རང་ཉིད་ཐུགས་རྗེ་ཆེན་པོ་ཞལ་གཅིག་ཕྱག་བཞི་པའི་སྐུ་ཤིན་ཏུ་ཆེ་བ་ཞིག་ཏུ་བསྒོམ་ལ་མ་ཎི་པདྨེ་མང་དུ་བཟླས་པའོ། །དེའི་ཐུགས་ཀར་མི་གཡོ་བ་སྐུ་མདོག་སྔོན་པོ་ཞལ་གཅིག་ཕྱག་གཉིས་སྤྱན་གསུམ་པ་གཡས་རལ་གྲི་གཡོན་སྡིགས་མཛུབ་ཅན་དུ་བསྒོམ་ལ།

ཨོཾ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊཿ ཅེས་མང་དུ་བཟླའོ། །དེའི་ཐུགས་ཀར་ཡངས་པའི་ནང་དུ་རང་ཉིད་རྗེ་བཙུན་རྡོ་རྗེ་རྣལ་འབྱོར་མར་བསྒོམ་ལ་ཨོཾ་གསུམ་མ་མང་དུ་བཟླའོ། །བསྙེན་པ་གསུམ་པོ་བརྒྱ་རྩ་རེ་ཡིན་ནོ། །གཉིས་པ་དངོས་གཞི་ལ་གཉིས་ཀྱི། དང་པོ། །ཕྱི་ལྷ་མི་ཀླུ་གསུམ་གྱི་བཅུད་བླང་བ་ནི། རང་ཉིད་ཡི་དམ་དུ་གསལ་བའི་གསང་གནས་སུ། རྩ་བའི་བླ་མ་དེ་རིན་ཆེན་འབྱུང་ལྡན་སྐུ་མདོག་སེར་པོ། ཞལ་གཅིག་ཕྱག་གཉིས། གཡས་མཆོག་སྦྱིན། གཡོན་མཉམ་གཞག་གི་སྟེང་དུ་རིན་པོ་ཆེ་བསྣམས་པའི་ནོར་བུ་ལས་འོད་འཕྲོས། ལྷའི་ཡུལ་དུ་སོང༌། ལྷ་ཐམས་ཅད་འདོད་ཡོན་ལྔས་ཚིམ་པར་བྱས་ནས། འོད་ཟེར་དེས་ལྷའི་འདོད་ཡོན་ཐམས་ཅད་བཀུག་ནས་རང་གི་དབང་པོའི་སྒོ་ལྔ་ལ་མཚོ་ནང་དུ་ཆར་བབས་པ་བཞིན་སིབ་སིབ་ཐིམ་པས། ལུས་ངག་ཡིད་གསུམ་འདོད་ཡོན་གྱིས་ཚིམ་པར་བསམ་ཞིང་ངག་ཏུ། མུག་ཏིག ཨོཾ་ཕཊ་ཀ་ར་ཨ། ཅེས་བརྒྱ་བཟླས། དེ་ནས་ཏིང་ངེ་འཛིན་གོང་དང་འདྲ་བ་ལས་མིའི་སྔགས་ནི། ཨ་ཤག ཨོཾ་ཕཊ་ཀ་ར་ཨ། ཞེས་པའོ། །ཀླུའི་སྔགས་ནི། ནཱ་ག་ཏེ་ཨོཾ་ཕཊ་ཀ་ར་ཨ། ཞེས་བརྒྱ་བཟླའོ། །དེ་ལ་གསང་སྔགས་གོང་མའི་ཡོན་ཏན་ནི་མི་འབྱུང༌། འདོད་ཡོན་ལྔ་ལ་ཞེན་པ་ལྡོག་པའི་ནུས་པ་ཙམ་ཞིག་ཡོད། ཁོ་བོ་འདིའི་དབང་སྡུད་ཅིག་ཡིན་གསུང༌། །གཉིས་པ། ནང་བླ་མ་དམ་པའི་སྐུ་གསུང་ཐུགས་ཡེ་ཤེས་ཀྱི་བཅུད་བླང་བ་ནི་རྩ་གཡས་པ་ལ་བརྟེན་ནས་ཞེ་སྡང་གཙོ་འཁོར་ཉམས་སུ་ལེན་པ་དང༌། གཡོན་པ་ལ་བརྟེན་ནས་འདོད་ཆགས་གཙོ་འཁོར་ཉམས་སུ་ལེན་པ་དང༌། དབུ་མ་ལ་བརྟེན་ནས་གཏི་མུག་གཙོ་འཁོར་ཉམས་སུ་ལེན་པ་སྟེ། དུས་གནད་བསྟུན་ནས། བཀྲེས་པ་དང༌། སྐོམ་པ་དང༌། འཁྱགས་པ་དང་གསུམ་ལ་སྐུ་གསུམ་དུ་མོས་གུས་བྱ་བ་དང༌། བྱིན་གྱིས་རློབ་ཚུལ་རྣམས་བླ་མའི་ཞལ་ལས་ཤེས་པར་བྱས་སྟེ། དངོས་གཞི་ཟབ་མོ་ཡིན་ནོ། །གསུམ་པ་རྗེས་ལ་གཉིས་ལས། དང་པོ། ཕན་ཡོན་ནི། སྐུའི་བཅུད་ལོན་ན་མདངས་དང་ལྡན་ཞིང་ཀུན་གྱི་ཡིད་དུ་འོང༌།

གསུང་གི་བཅུད་ལོན་ན་ངག་ལ་ཀུན་ཉན་ཞིང་ནུས་མཐུ་དང་ལྡན་ནོ། །ཐུགས་ཀྱི་བཅུད་ལོན་ན་ཡིད་ལ་གང་བསམས་འགྲུབ་ཅིང༌། བདེ་གསལ་མི་རྟོག་པའི་ཏིང་ངེ་འཛིན་འགྲུབ་ཅིང་འཆར་རོ། །གཞན་ཡང་ལུས་ཡངས་ཞིང་འཇམ་པ་དང༌། མདངས་དང་ལྡན་ཞིང་གཟི་བརྗིད་ཆེ་བ་དང༌། ཐིག་ལེ་འཕེལ་ཞིང་ཟས་རྣམས་འཇུ་བ་དང༌། སྟོབས་ཆེ་ཞིང་ཚེ་རིང་བ་དང༌། གདོན་རྣམས་འཇོམས་ཤིང་ནད་རྣམས་ཞི་བ་དང༌། ཡོན་ཏན་དང་ལྡན་ཞིང་ཏིང་ངེ་འཛིན་འཕེལ་བར་འགྱུར་རོ། །འདུ་བ་གསུམ་ནི། ཉིན་མོ་མི་འདུ། མཚན་མོ་མཁའ་འགྲོ་འདུ། ནང་ནུབ་ཟས་ནོར་འདུའོ། །བདེ་བ་གསུམ་ནི། འབྱུང་བ་ཆ་སྙོམས་པས་ལུས་བདེ། སྨྲ་བརྗོད་བྲལ་བས་ངག་བདེ། སྣང་བ་ལ་གཉེན་པོ་བསྟེན་མི་དགོས་པས་སེམས་བདེའོ། །འབྲལ་བ་གསུམ་ནི། ལུས་ངལ་དུབ་དང་འབྲལ། ངག་རྫུན་དང་འབྲལ། སེམས་སྡུག་བསྔལ་དང་འབྲལ་ལོ། །མི་ཆགས་པ་གསུམ་ནི། ཕྱི་ལུས་ལ་དྲི་མ་མི་ཆགས། ནང་དུ་སྲིན་བུ་མི་ཆགས། སེམས་ལ་ཉོན་མོངས་པ་དང་རྣམ་རྟོག་མི་ཆགས་སོ། །འཕྲད་པ་གསུམ་ནི། ལུས་བདེ་བ་དང་འཕྲད། ངག་ནུས་པ་དང་འཕྲད། སེམས་ཆོས་སྐུ་དང་འཕྲད་དོ། །འདི་ལ་རྒྱུན་གཅོད་རྣམ་པ་ལྔ་འབྱུང་སྟེ། ཕྱི་འབྱུང་བ་རྒྱུན་གཅོད་ཏིང་ངེ་འཛིན་ཟས་སུ་ཟ། ཟས་སྐོམ་རྒྱུན་གཅོད་པའོ། །ནང་ཞེན་པ་རྒྱུན་གཅོད་འཁོར་བའི་ཆོས་ལ་ཞེན་པ་ལྡོག་གོ། །གསང་བ་རྣམ་རྟོག་རྒྱུན་གཅོད་དེ་བདེ་བ་ལ་མི་རྟོག་པའི་ཉམས་འཆར་རོ། །ན་ཚ་རྒྱུན་གཅོད་དེ་སྟོང་པའི་ངང་དུ་གནས་པས་ནད་དང་འདྲེ་མི་འོང་ངོ༌། །སྐྱེ་ཤི་རྒྱུན་གཅོད་དེ་བདེ་གསལ་མི་རྟོག་པ་འབའ་ཞིག་ཏུ་སོང་ནས་སྐྱེ་ཤིའི་འཇིགས་པ་དང་བྲལ་ལོ། །ཚེ་ཉི་ཟླ་དང་མཉམ། སྐྱེ་ཤི་མེད་པའི་དོན་རྟོགས་དེ་ལུས་མི་ལེན་ནོ། །མཐར་ཐུག་འབྲས་བུ་སྐུ་གསུམ་ཐོབ་ནས་སེམས་ཅན་གྱི་དོན་ལྷུན་གྲུབ་ཏུ་འབྱུང་ངོ༌། །གདམས་པ་འདི་ཉམས་སུ་ལེན་པ་ལ་རྒྱབ་ཀྱིས་ཕྱོགས་པ་གསུམ་དགོས་ཏེ། གནས་ཀྱི་རྒྱབ་ཀྱིས་ཕྱོགས་པ་ནི།

རྒྱ་མཚོའི་གླིང་དེ་སྒོ་མེད་དམ། བྱང་ཕྱེ་མེད་དམ། མུ་གེའི་དུས་ལྟ་བུ་དེ་རྒྱབ་ཕྱོགས་བཟང་བ་ཡིན་ནོ། །སྙིང་རུས་ཀྱི་རྒྱབ་ཕྱོགས་པ་ནི། སྐྱིད་ལ་མ་རེ་ན་སྡུག་བསྔལ་ལ་ཡོང་དོན་མེད་བྱ་བ་ཡིན་པས། སྐྱིད་སྡུག་གི་རྩིས་གདབ་མ་བཏང་བར་ཚེ་བློས་བཏང་ནུས་ན་རྒྱབ་ཕྱོགས་ཤིན་ཏུ་བཟང་ངོ༌། །དགེ་སྦྱོར་གྱིས་ཕྱོགས་པ་ནི། སེམས་གཞི་མེད་རྩ་བྲལ་དུ་གཏན་ལ་ཕེབས་ཤིང༌། རྐྱེན་ཅི་བྱུང་ཡང་དགེ་སྦྱོར་གྱི་གྲོགས་སུ་འགྲོ་ན་རྒྱབ་ཕྱོགས་ཤིན་ཏུ་བཟང་ངོ་གསུང༌། གཉིས་པ། སྤྱོད་ལམ་བདེ་བའི་ཆོས་ནི། འཚོ་བ་མེད་ན་རྒྱུན་དུ་བྱ། །ཡོད་ན་བྱ་ནའི་དོན་དུ་བྱ། །གདོན་ལ་རིམ་འགྲོའི་དོན་དུ་བྱ། །ནད་ལ་སྨན་དཔྱད་དོན་དུ་བྱ། །མདོར་ན་བཟའ་རྒྱུ་ཡོད་རུང་བྱ་ལ་མེད་རུང་བྱ། །རྒྱུན་དུ་ཉམས་སུ་བླང་ངོ་གསུང༌། །རྒྱུན་གཅོད་ཉམས་ལེན་རྣལ་འབྱོར་པས། །ཡོད་པ་སྤང་བར་མི་བྱ་ཞིང༌། །མེད་པ་བཙལ་བར་མི་བྱ་སྟེ། །གཤིས་ཀྱིས་བྱུང་ན་མི་དགག་གོ། །འདི་ལ་སྤང་བྱ་གེགས་མེད་པས། །གེགས་སེལ་གཉེན་པོ་བསྟེན་མི་དགོས། །གདམས་པ་ཐོབ་པས་འབྱོངས་པ་ཡིན། །དེས་ན་གཞན་ལས་ཁྱད་པར་འཕགས། གསུམ་པ་མཇུག་བཀའ་རྒྱས་གདབ་པ་ནི། གང་ཟག་ལས་འཕྲོ་དང་སྙིང་རུས་སུ་འཛོམས་པ། སྒྲུབ་པ་ཉམས་སུ་ལེན་ངེས་པ་དེ་ལ་ཚོགས་དང་གཏོར་མ་བཤམས་ལ་བྱིན། དེ་མ་ཡིན་པ་ལ་བཀའ་རྒྱ་ཡོད་པས་ཤིན་ཏུ་གསང་བ་གལ་ཆེ། རྒྱུད་ལས་ཀྱང༌། མ་གསང་སྦྲུལ་དང་ཆོམ་རྐུན་དང༌། །ས་སྤྱོད་མེ་ཡི་སྡུག་བསྔལ་འབྱུང༌། །ཞེས་གསུངས་སོ། །ཆོས་རྗེའི་གདམས་པ་ཐུན་མོང་མིན་པ། འཚོ་བ་རྒྱུན་གཅོད་ཅེས་བྱ་བ་རྫོགས་སོ། །གསང་ངོ༌། །སྦའོ།། །། ༄། །ཉོན་མོངས་གསུམ་རྒྱུན་གཅོད་ཀྱི་ཞལ་གདམས།། རྒྱུན་གཅོད་ཀྱི་ཞལ་གདམས་ནི། རྩ་གཡས་ལ་བརྟེན་ནས་ཞེ་སྡང་གཙོ་འཁོར་ཉམས་སུ་ལེན་པ་ནི། ཆགས་པའམ་ཞེ་སྡང་གི་རྟོག་པ་སྐྱེས་པའི་དུས་སུ། རྩ་གཡས་པའི་སྨད་དུ་བླ་མ་མི་བསྐྱོད་པ་སྔོན་པོ་བསྒོམས་པའི་སྐུ་ལས་འོད་ཟེར་སྔོན་པོ་འཕྲོས་པས་ལུས་གང༌།

ཞེ་སྡང་གིས་གཙོ་བྱས་པའི་ནད་གདོན་སྡིག་སྒྲིབ་དག བ་སྤུའི་བུ་ག་ནས་ཕྱིར་སོང་བས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སྨིན་མཚམས་ནས་ཡར་འཕྲོས་པས་བླ་མ་དང་ཡི་དམ་སངས་རྒྱས་དང་བྱང་ཆུབ་སེམས་དཔའ། དཔའ་བོ་མཁའ་འགྲོ་ཐམས་ཅད་ཀྱི་ཐུགས་རྗེའི་བཅུད་བསྡུས་ནས་རང་ལ་ཐིམ་པས། རྩ་གསུམ་འཁོར་ལོ་བཞི་གང་ནས་རང་ཉིད་བླ་མ་མི་བསྐྱོད་པའི་ངོ་བོར་གྱུར། ཆོས་ཀྱི་དབྱིངས་ཀྱི་ཡེ་ཤེས་རྒྱུད་ལ་སྐྱེས་པར་བསྒོམས་ལ། རླུང་བུམ་པ་ཅན་ཐུན་ཅིག་བསྒོམ། རྗེས་ཕྱག་རྒྱ་ཆེན་པོའི་ངང་ལ་བཞག་གོ །དེ་བཞིན་གསུམ་པོ་ལའང་ཤེས་པར་བྱའོ། །ཤུབྷཾ་སྟུ་སརྦ་ཛགཏཾ།། །། ༄། །གདམས་ངག་སྐོར་གསུམ་ཞི་བྱེད་རྨང་ལམ་མ།། བླ་མ་དམ་པ་རྣམས་ལ་ཕྱག་འཚལ་ལོ། །སློབ་དཔོན་རིན་པོ་ཆེའི་ཞལ་ནས། ཆོས་འདི་ལ་བརྒྱུད་པ་མེད། བླ་མ་རྒྱ་གར་བ་དང་ཁོ་བོ་རང་སྐྱེ་བ་གསུམ་དུ་དཔོན་སློབ་ཡིན། སྐྱེ་བ་ཡང་སྔར་བླ་མ་པཎྜི་ཏ་ཀ་མ་ལ་ཤི་ལར་སྐྱེ་བ་བཞེས། ན་ལེཎྡྲའི་མཁས་པ་ཆེན་པོ་རིག་པའི་འབྱུང་གནས་དེ་ལ་གདམས་ངག་མང་དུ་ཞུས། ཁོང་གིས་འཕྲིན་ལས་བོད་དུ་བཀྱེ་ནས། བོད་དུ་གཤེགས་ཏེ་ཞལ་མཇལ། སྐྱེ་བ་ཕྱི་མ་རྒྱ་གར་ན་གུར་གྲགས་པའི་དུས་སུ་གདམས་ངག་མང་དུ་ཞུས། རྟེན་འབྲེལ་འཆར་དུ་རུང་བ་ཡིན་པ་ལ་མ་ཤར། ད་རེས་ཉང་རོ་རྩིབས་ཀྱི་ལྷ་ཁང་དུ་རྨང་ལམ་ན་ནུབ་གསུམ་དུ་གསན། སྤྱིར་གདམས་ངག་མང་ཡང་སྐོར་གསུམ་པོ་འདི་དང༌། རྟེན་འབྲེལ་གཉིས་ཐུགས་སུ་འཁྲུངས་ཤིང་མངོན་དུ་གྱུར་པ་ལགས་སྐད། གདམས་ངག་སྐོར་གསུམ་པོ་འདིའི་བདག་པོ་ཁྱོད་ཀྱིས་གྱིས་ཤིག་གསུང་ནས་ཁོ་བོ་ལ་གནང༌། རྟེན་འབྲེལ་བསླབ་ཏུ་མི་བཏུབ་པས་རང་ཤར་ཞིག་ཡོང་གིས་གསུང་ནས་མ་གནང༌། རྟེན་འབྲེལ་མང་ཡང་འཆོལ་བ་བརྡའི་སྐོར་བྱ་བ་ཡིན་གསུང༌། བླ་མའི་གདམས་ངག་ཙམ་གྱི་བཅུད་ཕྱུང་བ་འདི་ཡིན་གསུང༌། གདམས་ངག་གཞན་ལ་འདི་ཙུག་ཏུ་ངོ་མ་སྤྲད་པར་འདུག ཞི་བྱེད་གཞན་དང་འདི་བག་ཙམ་མི་མཐུན་གསུང༌།

སྐོར་གསུམ་པོ་ནི། དང་པོ་ཉོན་མོངས་པ་དང་རྣམ་རྟོག་ཐུག་ཕྲད་དུ་ཞི་བར་བྱེད་པའི་སྐོར། གཉིས་པ་ནད་དང་གདོན་ཞི་བར་བྱེད་པའི་སྐོར་དང༌། གསུམ་པ་ཧཱུྂ་སྐོར་རོ། །དང་པོ་འཁོར་བ་དང་མྱ་ངན་ལས་འདས་པའི་གཞིའམ་རྩ་བ་རིག་པ་དྲི་མ་མེད་པ་འདི་རང་ཡིན། གདོད་མ་ནས་མ་གྲུབ་པའི་སེམས་ཉིད་སྟོང་པ་ཉིད་སྐྱེ་བ་མེད་པ་དེ། ཉམས་འགག་པ་མེད་པ་གསལ་བའི་ངར་དང་བཅས་པ་རྟོགས་པ་མངོན་དུ་གྱུར་པ་ཞིག་གིས་ཆོས་ཐམས་ཅད་མིང་མེད། རང་སྟོང་ངོ་བོ་དང་བྲལ་བ་ཞིག་ཏུ་ཕྲལ་གྱིས་འཆར་བས་འཁོར་འདས་ཀྱི་ངོ་བོ་རིག་པ་དྲི་མ་མེད་པ་རང་དུ་ཤར་བས་ཁོ་རང་རྒྱུད་ལ་འགེལ་ཤེས་པས་ཆོག ཉོན་མོངས་པ་ཞེ་སྡང་ལྟ་བུ་ཞིག་སྐྱེས་ན། ཞེ་སྡང་རྩད་བཅད་མི་དགོས། བྱུང་ཡང་ཁོ་རང་ལས་བྱུང༌། ཁོ་རང་ལ་བལྟས་པ་ཙམ་གྱིས་སྐྱེ་མེད་དུ་ཕྲལ་གྱིས་འགྲོ། ཉོན་མོངས་པ་འདོད་ཆགས་ལྟ་བུ་ཞིག་སྐྱེས་ན་འདོད་ཆགས་ཀྱི་ཡུལ་སྤང་མི་དགོས། རིག་པ་དྲི་མ་མེད་པ་རང་ལ་བལྟས་པས་འདོད་ཆགས་ཀྱི་ངོ་བོ་སྐྱེ་མེད་དུ་ཕྲལ་གྱིས་འཆར། ཉོན་མོངས་པ་གང་སྐྱེས་ཀྱི་ཐོག་ཏུ་རིག་པ་དྲི་མ་མེད་པ་ཁོ་རང་འགེལ་ཤེས་པས་ཆོག་གོ། །བྱུང་ཡང་ཁོ་རང་ལས་བྱུང་ཁོ་རང་དྲན་པ་ཙམ་གྱིས་ཞི་བ་ནམ་མཁའ་ལས་སྤྲིན་བྱུང་བ་བཞིན་ནོ། །ཉོན་མོངས་པ་ཞི་བར་བྱེད་པའི་སྐོར་ཞེས་བྱའོ། །རྣམ་རྟོག་དང་མཚན་མ་ཞི་བར་བྱེད་པའི་སྐོར་ལ། དགེ་མི་དགེ་ལུང་མ་བསྟན་གསུམ་ལ། གང་སྐྱེས་ཀྱང་རིག་པ་དྲི་མ་མེད་པ་ཁོ་རང་ལ་བལྟས་པ་ཙམ་གྱིས་རང་ཞི་རང་དག་ཏུ་འགྲོ་གསུང༌། མཚན་མ་ནི་ཞི་གནས་ཀྱི་མཚན་མ་བདེ་བ། གསལ་བ། མི་རྟོག་པ་གསུམ་གྱིས་འོག་ཏུ་གཏུམས་པ་ཡིན་པས། རིག་པ་དྲི་མ་མེད་པའི་རྩལ་ཁ་མི་འཆར་བས་མཚན་མ་ཡིན། རིག་པ་དྲི་མ་མེད་པའི་ཐོག་ཏུ་འགེལ་ཤེས་ན་མཚན་མ་རང་སར་གྲོལ། སྐྱེ་མེད་སྤྱིའི་རྣམ་གྲངས་ཙམ་དུ་རྟོགས་པ་དེ་ལྟ་བའི་མཚན་མ་ཡིན། ཉམས་འགག་མེད་རྩལ་དང་བཅས་ན་ལྟ་བའི་མདུད་པ་གྲོལ།

དེ་རྩ་ན་སྣང་བ་ལམ་དུ་ལྷོངས་པ་ཡིན། བདུད་ཟིལ་གྱིས་ནོན་པ་ཡིན། ཡུལ་དང་ཡུལ་ཅན་གཉིས་གཉིས་མེད་ཐུག་འཕྲད་དུ་འགེལ་ཤེས་པ་ཡིན། གདོད་མ་ནས་གཉིས་མེད་ཡེ་ཤེས་ཆེན་པོ་ཡིན། ཡེ་ཤེས་མིག་གཅིག་དྲི་མ་མེད་ཀྱང་དེ་ལ་ཟེར། དུས་གསུམ་དུས་མེད་རྟོགས་པ་པོ་ཡང་དེ་ལ་གསུངས། ཀུན་གྱི་རྩ་བ་རིག་པ་དྲི་མ་མེད་པ་ཁོ་རང་ཡིན་ཏེ། རྩ་བ་ཟིན་པ་བྱ་བ་ཡང་དེ་ལ་ཟེར། རྩ་བ་ཟིན་པ་ལ་སྒོམ་པ་མེད་ཀྱང་དེ་ལ་ཟེར། རིག་པ་འགག་མེད་ངར་དང་བཅས་པ་དེ་གར་གཏད་དུ་འགྲོ་བས་དམིགས་པ་རྣོ་བ་བྱ་བ་ཡང་དེ་ལ་ཟེར། འདི་རིག་པ་མེད་པའི་རིག་པ་མཚན་མ་རང་སར་གྲོལ་ཡང་མིང་མེད་ཅིང་མིང་དང་བྲལ་བས། ངས་ནི་ཚིག་གཅིག་ཀྱང་མ་བཏགས་ཟེར། བརྗོད་དུ་མེད་ཅིང་ཚིག་དང་བྲལ་བ། བསམ་དུ་མེད་ཅིང་ཡུལ་ལས་འདས། སྒོམ་དུ་མེད་ཅིང་བློ་དང་བྲལ། མ་ཡེངས་ཤིང་ངང་ལ་གནས་པ་ཞིག་ཡིན། དེ་ཙ་ན་བླ་མའི་ཞལ་ནས་སྣང་བ་ལམ་དུ་སློངས་པ་ཞིག་ཡིན། སྣང་བ་ཟས་སུ་ཟ། སྣང་བ་རྟེན་འབྲེལ་དུ་འཆར་བ་བྱ་བ་གསུམ་ཡོད་དེ། དེ་ཙ་ན་ཡོད་པ་ཡིན། གཞན་རྒྱུད་ལ་སྦྱར་ན་བྱིན་རླབས་འཕོ་ནུས་པ། བྱིན་གྱིས་རློབ་ནུས་པ། བྱིན་རླབས་རྟེན་འབྲེལ་དུ་འཆར་བ་བྱ་བ་གསུམ་པོ་དེ། དུས་དེ་ཙ་ན་འོང་བ་ཡིན་གསུང༌། རང་རྒྱུད་ལ་སྦྱར་བ་རྣམ་རྟོག་ཟིལ་གྱིས་ནོན་པ། རྣམ་རྟོག་ལམ་དུ་སློངས། རྣམ་རྟོག་རྟེན་འབྲེལ་དུ་འཆར་བ་བྱ་བ་གསུམ་པོ་དེ། དེ་ཙ་ན་འོང་བ་ཡིན་གསུང་ངོ༌། །གཉིས་པ་ནད་དང་གདོན་ཞི་བར་བྱེད་པའི་སྐོར་ལ། སྤྱིར་ནད་དང་གནོད་པ་ཅི་བྱུང་ཡང་བླ་མ་བསྒོམ་ཞིང་མོས་གུས་ཡང་དང་ཡང་དུ་བྱས་ཏེ། བླ་མ་བསྟིམ་པས་ཞི་སྟེ་འོང༌། དེས་ནད་མ་ཞི་ན། ནད་པ་དང་ནད་དང་གདོན་གསུམ་ག་རིག་པ་དྲི་མ་མེད་པ་རང་ལ་ལྷན་གྱིས་གཏད་ནས་བསྒོམས་པས་ཞི་སྟེ་འོང་བ་ཡིན། དེས་ཀྱང་མ་ཞི་ན་རང་ཇོ་བོ་ཐུགས་རྗེ་ཆེན་པོར་བསྒོམ་ལ་བྱམས་སྙིང་རྗེ་བྱང་ཆུབ་ཀྱི་སེམས་བསྐྱེད། ཚད་མེད་པ་བཞི་བསྒོམ། ལག་པ་གཡས་པའི་མཐིལ་དུ་ཨ་བསམ་ལ་ན་སར་བྱུག་ཅིང་རིག་པ་དྲི་མ་མེད་པ་ལ་གཏད་པས་ཞི་ནས་འོང༌།

གློ་བུར་དུ་གར་ཡང་བླ་མ་བསྒོམ། གདོན་ཡིན་ན་རང་ཡི་དམ་དུ་བསྒོམ་ལ། གདོན་གྱི་སེམས་དང་རང་གི་སེམས་ནད་པའི་སེམས་གསུམ་སྐྱེ་མེད་དུ་སྒོམ་ཞིང་རིག་པ་དྲི་མ་མེད་པ་ཁོ་ན་ལ་གཏད་པས་མི་ཞི་མི་སྲིད་དོ། །དོན་རྟོགས་པ་གཅིག་གིས་འོང་བ་ཡིན་ནོ་གསུང༌། ཞི་བ་བྱས་པས་ལྡོག་མི་འོང༌། བརྟན་པ་ཡིན་གསུང༌། རྩུབ་མོ་བྱས་ན་ཁོ་ལ་གནོད། སེམས་ཅན་ལ་ཁྱད་མེད་པས་བྱང་ཆུབ་ཀྱི་སེམས་བསྒོམ། ཆོས་བཤད་བྱ། མི་དང་ཁྱད་མེད་དུ་སྐྱེ་མེད་དུ་བསྒོམས་པས་ཞི་ནས་འོང༌། སྤྱིའི་བཅོས་སོ། །བྱེ་བྲག་གི་བཅོས་ལ། མགོ་གཅིག་པུ་ལྕི་ཞིང་ན་ནས་ཕྲུ་བ་སྦུབ་པ་རྡེལ་གྱིས་བཀབ་པ་བཞིན་དུ་ན་ན། མ་ལས་ཐོབ་པའི་ཐིག་ལེ་དམར་པོ་ལ་ནད་ཞུགས་པ་ཡིན་པས། སྤྱི་གཙུག་བདེ་བ་ཆེན་པོའི་རྩ་འདབ་སུམ་ཅུ་རྩ་གཉིས་གསལ་བཏབ་ལ། ཀཱ་ལི་ཕྲག་གཉིས་དམར་པོ་གཡས་སྐོར་དུ་དམར་ཧྲམ་མེར་འདུག་པར་བསམ། བླ་མ་སྤྱི་བོར་བསྒོམ། བླ་མ་བྱང་ཆུབ་ཀྱི་སེམས་ཀྱང་རྩའི་ནང་ན་མར་བབས་པར་བསམ་མོ། །དེས་ཞི་ནས་འོང༌། ཡང་སྐྲ་སེང་སེང་བྱེད་ཅིང་རྩེ་ཡམ་ཡམ་དུ་བྱེད་ཅིང་ན་ན་མགྲིན་པ་ལོངས་སྤྱོད་ཀྱི་འཁོར་ལོའི་རྩ་འདབ་མ་བཅུ་དྲུག་གི་ཁ་གྱེན་ལ་བསྟན་ལ་ཨཱ་ལི་ཕྲག་གཉིས་དཀར་ཧྲམ་མེར་བསམ། བླ་མའི་རྣལ་འབྱོར་གོང་དང་མཐུན། ཕ་ལས་ཐོབ་པའི་བྱང་ཆུབ་ཀྱི་སེམས་དཀར་པོ་ལ་སྐྱོན་ཞུགས་པ་ཡིན་པས་དེས་ཞི་ནས་འོང༌། ཡང་མགོ་ལྕི་ཞིང་སྙིང་མི་དགའ་དྲན་པ་མི་གསལ་བར་ན་ན་གདོན་ཡིན་པས་ཚོགས་གསོག་བྱ། ཆོས་སྐྱོང་དང་ཡི་དམ་ལ་གཏོར་མ་གཏང༌། རང་གི་རྩ་བའི་བླ་མ་དང་ཡི་དམ་ཐ་མི་དད་པ་ལས་བྱིན་རླབས་ཞུ། བསྙེན་བཀུར་བྱས་ལ་རང་གི་སྤྱི་བོར་བསྒོམ་སྟེ། བླ་མའི་རྡོ་རྗེ་ནོར་བུ་ནས་བདུད་རྩི་འོ་མའི་རྒྱུན་ལྟ་བུ་བབས་ནས་ལུས་ཐམས་ཅད་ཡང་ཡང་གང་བར་བསམ། བདག་གཞན་གྱི་རྟོག་པ་མེད་པར་རིག་པ་དྲི་མ་མེད་པ་ཁོ་རང་གི་ངང་ལ་བཞག །བླ་མའི་མོས་གུས་དང་སྒོམ་པ་གཉིས་ཀྱིས་སེལ་ནས་འོང༌།

རེས་འགའ་རྟེན་འབྲེལ་གྱི་གཏོར་མ་བཏང་ངོ༌། །ཡང་ལུས་ཙམ་ལྕི་ཞིང་ན་ན། སྤྱི་གཙུག་བདེ་ཆེན་གྱི་ཧཾ་ཡི་དམ་གྱི་ལྷ་མཐེབ་གང་པ་ཞིག་ཏུ་བསྒོམ་ལ། དེའི་ཐུགས་ཀར་ཨ་ལས་ཟླ་བའི་སྟེང་དུ་ཧཱུྂ་མཐིང་ནག་དེ་ལས་འོད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ་རང་ལ་སྟིམ་པ་ཡང་ཡང་བྱས་ན་ཕན་ནོ། །ཡང་ན་བླ་མ་མཐེབ་གང་པ་ཞིག་བསྒོམ་གོང་བཞིན་དུ་ཡང་ཡང་བྱ། བླ་མ་ཡི་དམ་གཉིས་དམིགས་པ་གང་གསལ་ཡིན་གསུངས་སོ། །ཡང་མགོ་ཟོམ་ཙམ་དུ་སོང་བ་སྙམ་བྱེད་ནས་འཁོར་ཞིང་ན་ན། རྟག་ཏུ་འབྱུང་བའི་སྒོ་ཡིན་ཏེ། །མཁས་པས་རྟག་ཏུ་བཟློག་པར་བྱ། །ཞེས་གསུངས་པ་ནི། འཁོར་ལོ་བཞི་གའི་རྩ་འདབ་གསལ་བཏབ་སྟེ། ལྟེ་བ་སྤྲུལ་པའི་འཁོར་ལོ་ན་རྩ་འདབ་དྲུག་ཅུ་རྩ་བཞི། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་འཁོར་ལོ་བཞི་དུས་གཅིག་ལ་ཁ་སྦུབ་ལ། སྤྱི་བོར་བླ་མ་མཚོན་གང་པ་ཞིག་བསྒོམས་ཏེ། བླ་མའི་བྱང་སེམས་དཀར་པོས་རྩ་འདབ་ཐམས་ཅད་གང་བར་བསྒོམ་མོ། །འདི་གནད་ཆེ་གྲགས་པས་ཐིག་ལེ་ཉམས་པའི་ལུས་གཡའ་ཞིང་གྲང་ཤུམ་བྱེད་ན་ཚོད་བཟུང་བར་བྱའོ། །འཁོར་ལོ་ལུགས་འབྱུང་དུ་བསྒོམ་པའོ། །དེས་ཅིས་ཀྱང་ཞི་ནས་འོང་གསུང༌། ཡང་ལུས་མགོ་མཇུག་གང་དུ་ན་ན་ཡང་སྦྲིད་པ་དང༌། གཟེར་བ་དང༌། འཁྱུག་པ་དང༌། ཚ་ཙག་དང༌། གྲང་སིང་སིང་ཅི་བྱུང་ཡང༌། བླ་མའི་ཞལ་ནས་ཁྲུས་གསུམ་གྱིས་སེལ་བ་ཡིན་གསུང༌། དེ་ལ་ཐིག་ལེའི་ཁྲུས་ནི། རང་གི་མདུན་དུ་འགྲོ་དྲུག་གི་སེམས་ཅན་ཐམས་ཅད་བསམས་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་བདུད་རྩིར་སྤྱན་དྲངས་ལ་རང་གི་ན་བའི་ཐད་ཀའི་ན་ས་རྣམས་ལ་ཡང་ཡང་བསྟིམ་པས་མི་ཕན་མི་སྲིད་དོ་གསུངས་སོ། །དེ་ནི་ཐིག་ལེའི་ཁྲུས་སོ། །རླུང་གི་ཁྲུས་ནི།

རང་གི་སྣ་བུག་གཡས་ནས་ས་རླུང་སྔོ་ནར་གྱིས་སོང་ནས་སེམས་ཅན་རྣམས་ཀྱི་གཡོན་ན་ཕར་ཞུགས་ནས་ན་སར་ཐིམ་ཞིང་སྔོ་ལྷག་གིས་སོང་བར་ཡང་དང་ཡང་དུ་བསམ་མོ་གསུངས་སོ། །རླུང་གི་ཁྲུས་སོ། །རྩའི་ཁྲུས་ནི། རྩ་ཐམས་ཅད་རྐང་མཐིལ་ནས་སྤྱི་གཙུག་ཏུ་དཀར་ན་རེ་སྒྲོ་རྐང་བཞིན་ཡོད་པར་བསམས་ལ། སྤྱི་གཙུག་ནས་ཐིག་ལེ་རྩ་ནང་ན་མར་བྱུང་ནས་རྐང་མཐིལ་དུ་སླེབ། ཡང་ཡར་ལོག་ཤེས་པ་སྤྱི་བོར་གཏད། ཡར་འགྲོ་མར་འགྲོ་ལ་ཡུན་རིང་དུ་བསླབ། ནད་ཞི་བ་དང་དམ་པའི་ཞལ་ནས་འཆི་བ་བསླུ་བའི་མཆོག་ཀྱང་ཡིན་གསུང་སྐད་དོ། །ཡང་ན་དོན་སྙིང་ལྔའི་ནད་ཕྱིའི་དབང་པོ་ལྔ་ལ་འཆར་བའི་དབང་དུ་བྱས་ན། སྙིང་དང་མཁལ་མའི་ནད་མིག་ལ་འོང༌། མཚན་པའི་ནད་ལྕེ་ལ་འོང༌། གློ་བའི་ནད་སྣ་ལ་འོང༌། ཕོ་བ་དང་ལོང་ཁའི་ནད་རྣ་བ་ལ་འོང༌། མཚེར་པའི་ནད་སོ་དང་མཆུ་ལ་འོང་གསུངས་པས། སྨན་དཔྱད་དང་བག་མི་མཐུན་གསུངས་སོ། །བཅོས་པའི་ཐབས་ལ་དང་པོ་བླ་མ་བསྒོམ། མོས་གུས་བྱས་ཤིང་ན་སར་ཡང་ཡང་བསྟིམ། མཁལ་མ་དང་སྙིང་མི་བདེ་ན། མཁལ་མ་རང་བྱང་ཆུབ་སེམས་དཔའ་ནམ་མཁའི་སྙིང་པོ་སྐུ་མདོག་སེར་པོ་ཞིག་ཏུ་བསྒོམ་ལ་རོ་སྟོད་ཕར་གཅུ་ཚུར་གཅུ་བྱ། ལག་པ་གཡས་རྡོ་རྗེ་གཡོན་དྲིལ་བུ་ཐོགས་པ་ཞིག་ཏུ་བསམས་ལ་ལག་པ་གཉིས་གཡུག །རེས་ལངས་ལ་ལག་པ་གཉིས་གཡུག་ཅིང༌། གོམ་པ་འགའ་འགྲོས་དྲག་ཏུ་བཅག་སྟེ་ཞི་ནས་འོང༌། མཆིན་པ་མི་བདེ་ན་མཆིན་པ་རང་རིན་ཆེན་འབྱུང་ལྡན་སྐུ་མདོག་སེར་པོར་བསྒོམ་ལ་རོ་སྟོད་གཡོ་བ་དང་ལག་པ་གཡུག་པ་ནི་སྔ་མ་བཞིན་ནོ། །ཕོ་བ་དང་མཚེར་པ་ན་ན་ཕོ་མཚེར་གཉིས་པོ་ཕྱག་ན་རྡོ་རྗེ་སེར་པོ་གཡས་རྡོ་རྗེ་གཡོན་དྲིལ་བུ་བསྣམས་པར་བསྒོམས་ལ། རོ་སྟོད་གཡོ་བ་དང་ལག་པ་གཉིས་གཡུག་པ་སྔ་མ་བཞིན་ནོ། །ཕྱག་ན་རྡོ་རྗེ་རང་གི་མཚེར་པ་ལ་དམིགས་པ་གཏད་ནས་བསྒོམ་ན་མྱུར་དུ་ཞིའོ། །གློ་བ་མི་བདེ་ན་གློ་བ་རང་སའི་སྙིང་པོ་སྐུ་མདོག་སྔོན་པོ་བསྒོམ་ལ་ཚུལ་སྔ་མ་བཞིན་ནོ། །གསང་གནས་ན་ན།

གསང་གནས་རང་བྱང་ཆུབ་སེམས་དཔའ་སྒྲིབ་པ་རྣམ་པར་སེལ་བ་སྐུ་མདོག་སེར་པོ་གཡས་རྡོ་རྗེ་དང་གཡོན་དྲིལ་བུ་འཛིན་པ། རིན་པོ་ཆེའི་བརྒྱན་ཐམས་ཅད་ཀྱིས་སྤྲས་པར་བསྒོམས་ལ་ལུས་བསྐོར། མགོ་བོ་དཀྲུག ལག་པ་གཉིས་གཡུག་ཅིང༌། བརྐྱང་སྐུམ་དུ་མ་བྱའོ། །ཚུལ་དེ་གོང་མ་ལའང་སྦྱར་རོ། །ཡང་སྙིང་གཅིག་པུ་མི་བདེ་ན་སྙིང་གཅིག་མཆུ་ཞིང་དཀྲུག ཁ་ཤུགས་འབྱིན། རོ་རྒྱབ་གཟེར། སྙིང་འཕྱོ། སྙིང་མི་དགའ། སྙིང་ཚ་ཚིལ་བྱེད་ན་ལུས་སྐྱིལ་ཀྲུང་བཅས་པ་ལ། སྙིང་ཁ་གྱེན་ལ་བསྟན་ལ། དང་པོ་བླ་མ་ཡང་ཡང་བསྟིམ། སྙིང་རང་རིགས་ལྔར་བསམ་པ་ནི། བླ་མ་མི་བསྐྱོད་པ་དང་ཐ་མི་དད་པའི་དབུས་སུ། མདུན་དུ་རྣམ་པར་སྣང་མཛད། གཡས་རིན་འབྱུང༌། རྒྱབ་སྣང་བ་མཐའ་ཡས། གཡོན་དོན་ཡོད་གྲུབ་པ་སྣང་ལ་རང་བཞིན་མེད་པ་འཇའ་ཚོན་གྱི་རྣམ་པར་རོང་ངེ་ཡང་ཡང་བསྒོམ་མོ། །བླ་མའི་ཞལ་ནས་སྙིང་དང་སྲོག་རྩའི་ནད་ཅི་བྱུང་ཡང་མི་ཞི་མི་སྲིད་གསུང༌། དེས་མ་ཆོག་པ་མེད་ན་སྙིང་གཅིག་པུ་མ་བདེ་ན། བཅོས་དང་བཅུད་ལེན་གཉིས་ཀར་འགྲོ་བ་ནི། བཅུད་ལེན་གྱི་རིགས་མང་ཡང་ཨ་ཙརྻས་ཕྱག་ལེན་བྱས་པ་ནི། སྙིང་རང་ཤེལ་གྱི་ལྷ་མོ་དཀར་མོར་བསྒོམ་ལ། ཕྱག་གཡས་ན་ཤེལ་གྱི་བུམ་པ་ཟག་མེད་ཀྱི་བདུད་རྩིས་གང་བ། གཡོན་ན་གྲི་གུག་ཡུ་བ་དཀར་པོ་བསྣམས་པ། གྲི་གུག་གིས་ལྷ་མོ་རང་གི་སྙིང་དཀར་ནག་མཚམས་སུ་བཅད་པས། རྩ་གསུམ་ནས་བདུད་རྩི་ལུད་ཅིང་བུམ་པའི་བདུད་རྩི་དང་གཉིས་ཀྱིས་རྩ་དང་ལུས་ཐམས་ཅད་གང་བས་འོ་མའི་རྐྱལ་པ་བཞིན་གང་བས། ཕྱི་ནང་མེད་པར་གསལ་བ་ཉམས་བདེ་བ་ཡུན་རིང་དུ་བསྒོམས་ན་འཇའ་ལུས་ཀྱི་རྣམ་པར་འགྱུར་རོ། །ཡང་བླ་མའི་ཞལ་ནས་བཅུད་ལེན་གྱི་རིགས་འདི་ངོ་མཚར་ཆེ་བས་ཡང་ལུགས་གཉིས་པ་ལྟར་ན། རང་ལུས་ཤེལ་གྱི་ལྷ་མོར་བསྒོམ་ལ། ཕྱག་མཚན་གོང་དང་མཐུན། རང་གི་སྙིང་དཀར་ནག་མཚམས་སུ་གྲི་གུག་གིས་བཅད་ལ་བདུད་རྩི་ལུད་པས་རྩ་ཐམས་ཅད་ཕྱི་ཁུང་ཆུས་བཀང་བ་བཞིན་དུ་ལུས་ཐམས་ཅད་གང་ནས་བ་སྤུའི་བུ་ག་ནས་ཚུར་ལ་ཕྱིར་ཕྲོམ་བྱུང་བར་བསམ་མོ། །ཏིང་ངེ་འཛིན་གྱི་བཅུད་ལེན་ལུས་ཡང་བ།

སེམས་གསལ་བ། མཁའ་འགྲོ་འདུ་ཞིང་ཡོན་ཏན་དཔག་ཏུ་མེད་པ་འབྱུང་ངོ༌། །གཉིས་པ་ནད་དང་གདོན་ཞི་བར་བྱེད་པའི་སྐོར་རོ། །གསུམ་པ་ཧཱུྂ་སྐོར་ལ་ལྔ་ལས། དང་པོ་ཕྱག་རྒྱ་ལམ་དུ་བྱེད་པའི་ཧཱུྂ་སྐོར་དང༌། གཉིས་པ་ནད་བསྡུ་ཞིང་དྲང་བའི་ཧཱུྂ་སྐོར་དང༌། གསུམ་པ་འཕོ་བ་སྦྱང་བའི་ཧཱུྂ་སྐོར་དང༌། བཞི་པ་ལུས་སྟོབས་བསྐྱེད་པའི་ཧཱུྂ་སྐོར་དང༌། ལྔ་པ་སྨིན་ལམ་སྦྱངས་པའི་ཧཱུྂ་སྐོར་ཞེས་བྱའོ། །དང་པོ། ཕྱག་རྒྱའི་དོན་ལ། བླ་མའི་ཞལ་ནས་གདོལ་པ་མོ་གཡེམ་པའི་རིགས་སྤང༌། གཞན་ཁྱད་མེད་གསུང༌། དབང་བཞིས་རྒྱུད་སྨིན་པར་བྱས། གསང་སྔགས་ཀྱི་གདམས་ངག་གིས་རྒྱུད་གྲོལ་བར་བྱས་ནས། རྗེས་ཆགས་ཀྱི་རྟོག་པ་མེད་པར་བྱས། འདུ་ཤེས་གསུམ་ལྡན་གྱི་སྒོ་ནས་སྙོམས་པར་ཞུགས། ཐིག་ལེ་གནས་དམའ་མོར་བྱོན་པ་དང༌། རྡོ་རྗེ་ནོར་བུའི་རྩེ་ཟ་མ་ཏོག་བཀོད་པའི་ནང་དུ་ཧཱུྂ་མཐིང་ནག་མགོ་བོ་གྱེན་ལ་བསྟན་པ་ཞིག་ལ་ཤེས་པ་ལྷན་གཏད་ལ་བསྲུབ་པའི་སྦྱོར་བ་བཤོལ་ནས། རང་ཏིང་ངེ་འཛིན་བཟུང་བ་ཡུན་རིང་དུ་བྱའོ། །མི་ཐུབ་པ་འདྲ་ན་དྲང་བ་ནི། རང་གིས་དྲང་བ་དང་ཕྱག་རྒྱ་མས་དྲང་བ་གཉིས་ལས། དང་པོ་རང་གིས་དྲང་བ་ནི། རྩ་དབུ་མའི་ནང་ན་ཡར་ལ་ཐིག་ལེ་བ་ཐག་གི་རྣམ་པ་ལྟ་བུར་ཧཱུྂ་གིས་ན་ར་ར་ཕུལ་ནས་སྤྱི་བོའི་ཧཾ་ལ་བྱང་ཆུབ་ཀྱི་སེམས་ཐིམ་ཐིམ་སོང་བར་བསམ་མོ། །དགྲམ་ཞིང་ཐམས་ཅད་ལ་ཁྱབ་པར་བྱ་བ་ནི། ལུས་ཡན་ལག་ཐམས་ཅད་དཀྲུག །བརྐྱང་སྐུམ་དུ་མ་བྱ། ཡན་ལག་བཞི་ཞགས་པ་འཕེན་པ་ལྟར་བྱ། དེའི་དུས་སུ་ཆགས་པའི་རྟོག་པ་མེད་པར་དོན་རྟོགས་པ་དང་མི་འབྲལ་བར་བྱའོ། །གཉིས་པ་ཕྱག་རྒྱ་མས་དྲང་བ་ནི། ལྟེ་བ་སྒལ་པ་ལ་བཅར། ཧཱུྂ་རྒྱུན་མི་བཅད། དམིགས་པ་རྩ་དབུ་མའི་ནང་ན་ཡར་བྱང་ཆུབ་ཀྱི་སེམས་བ་ཐག་གི་རྣམ་པ་ལྟ་བུ་ཧཾ་ལ་ཐིམ་པར་བསམས་པས་མོ་མི་བཟོད་པ་དང་རྩབ་རྩུབ་བྱེད་ན། ནངས་པར་བཀྲག་མདངས་ཤོར་ནས་ཆས་ཀྱིས་འགྲོ། རྣལ་འབྱོར་པ་བཀྲག་མདངས་རྒྱས་ནས་འོལ་མ་སེའུ་ལྟ་བུར་འགྱུར་རོ། །ཕྱག་རྒྱ་ལམ་དུ་བྱེད་པའི་ཧཱུྂ་སྐོར་ཞེས་བྱ་སྟེ།

རྒྱས་པར་བླ་མའི་ཞལ་ལས་ཤེས་པར་བྱའོ། །གཉིས་པ། ནད་བསྡུ་ཞིང་དྲང་བའི་ཧཱུྂ་སྐོར་ནི། སྤྱི་གཙུག་ནས་རྐང་པའི་མཐིལ་ཡན་ཆད་གང་དུ་ན་ཡང་ན་ས་དེར་ཧཱུྂ་མཐིང་ནག་ཅིག་བསམ་ལ། ངག་ཏུ་ཧཱུྂ་བརྗོད་པས་ནད་དང་གདོན་ཐམས་ཅད་རྩ་གནས་དང་བ་སྤུའི་བུ་ག་ཐམས་ཅད་ནས་ཧཱུྂ་དུ་འདུས། ཧཱུྂ་གིས་ཕྱིར་འདྲོངས་པར་བསམ། ཡང་རྩ་དབུ་མའི་ནང་ན་ཡར་དྲངས་ནས་སྤྱི་བོར་དཀྲུག་གིས་ཐོན་ནས་ནང་དུ་ལྡོག་ཏུ་མི་གཞུག་པར་ཧཾ་གིས་བགག་གོ། །གསུམ་པ། འཕོ་བ་སྦྱང་བའི་ཧཱུྂ་སྐོར་ནི། རྩ་དབུ་མ་གསལ་བཏབ་ལ། རྩ་དབུ་མའི་མར་སྣ་གསང་གནས་ན་རང་བཞིན་གྱིས་གནས་པའི་ཧཱུྂ་དེ་ངག་ཏུ་ཧཱུྂ་ཞེས་བརྗོད་པས་དབུ་མའི་ནང་ན་ཡར་ཧཱུྂ་ན་ར་ར་དྲངས་པས་སྤྱི་གཙུག་ཏུ་བྱོན། དེ་ནས་ཡི་དམ་གྱི་ཐུགས་ཀར་ལན་གཅིག་རྒྱངས་ཀྱིས་བཏང༌། ཡང་མར་དབབ། སྤྱི་བོ་ཧཱུྂ་གིས་བགག ཧཱུྂ་རང་གནས་སུ་བཞག དེ་ལྟར་སྦྱངས་ན་འཕོ་བ་ངེས་པར་འགྲུབ་གསུང་སྐད། བཞི་པ་ནི། ལུས་སྟོབས་ཆུང༌། ཐིག་ལེ་ཉམས། བཀྲག་མདངས་མེད། ལུས་ཤེད་ཤིན་ཏུ་ཆུང་ན། རང་གི་སྙིང་གར་ཧཱུྂ་མཐིང་ནག་ཅིག་བསམས་ལ་ངག་ཏུ་ཧཱུྂ་ཞེས་བརྗོད་པས། བླ་མ་མཐེབ་གང་པ་ཞིག་སྤྱན་དྲངས་ལ་ཚངས་པ་དུང་གི་སྒོ་མོ་ཁ་ཕྱེ་ནས་དེའི་སྟེང་དུ་བཞུགས། ཧཱུྂ་རྒྱུན་མ་ཆད་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དང༌། དཔའ་བོ་དང་མཁའ་འགྲོའི་ཐུགས་གཉིས་སུ་མེད་པའི་ཡེ་ཤེས་བྱང་ཆུབ་ཀྱི་སེམས་དཀར་དམར་སྤྱན་དྲངས་ནས་བླ་མའི་ཚངས་པའི་བུ་ག་ནས་བརྒྱུད་རྡོ་རྗེ་ནོར་བུ་ནས་མར་བབ། བདག་གི་ཚངས་པའི་བུ་ག་ན་མར་བྱོན་ནས་རྩ་གནས་དང་ལུས་ཐམས་ཅད་འབྲི་མར་གྱི་ཁུ་བས་གང་བ་བཞིན་དུ་བསམ་ཞིང༌། ཧཱུྃ་རྒྱུན་མ་བཅད་པས་དམིགས་པ་རྣོ་བས་ཞག་བདུན་དུ་བྱ། ཤེད་དང་ཤ་དང་བཀྲག་མདངས་ཐམས་ཅད་མི་འོང་མི་སྲིད་གསུང་སྐད། ལྔ་པ། རྨི་ལམ་སྦྱང་བའི་ཧཱུྂ་སྐོར་ནི། ལུས་གཞོགས་གཡས་པ་འོག་ཏུ་བཞུག སྙེས་ཙམ་བྱ། བཅར་གྱིས་མི་ཉལ།

མགྲིན་པ་ལོངས་སྤྱོད་ཀྱི་འཁོར་ལོར་ཧཱུྂ་མཐིང་ནག་ཅིག་བསམས་ལ། དང་པོ་ཧཱུྂ་བྱས་ལ་བླ་མ་སྤྱི་བོར་བསྒོམ། མོས་གུས་བྱ། དོ་ནུབ་ནས་བདག་གིས་རྨི་ལམ་ཟིན་པར་མཛད་དུ་གསོལ་བྱས་ལ། གསོལ་བ་ལན་གསུམ་གདབ། དེ་ནས་དེ་རིང་ཧཱུྂ་གྲེ་བའི་དབུས་ན་ཙེ་རེ་རེ་བགྲངས་པས། སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་ཧཱུྂ་ཡིན་པས་རྨི་ལམ་ཟིན་པ་སླ། བར་ཆད་བསྲུང་ཞིང་མི་འཇུག་གོ། །དོ་ནུབ་ནས་ཧཱུྂ་གི་སྒྲ་མི་བཅད་པར་རྨི་ལམ་དུ་དྲན་པའི་མདུན་པ་ཡང་ཡང་བྱས་པས་ཟིན་ནས་སྒྲ་བེ་རེ་རེ་རང་གིས་ཐོས་པར་འོང་ངོ༌། །ཞག་གསུམ་བཞི་ནས་སྒྲ་གྲགས་པ་ཐམས་ཅད་ཧཱུྂ་གི་སྒྲར་འཆར། སྣང་བ་བན་བུན་དུ་འཆར། གཉིད་ལོག་མ་ལོག་མེད་པར་ལུས་སེམས་གཉིས་ཀ་ཟང་ཟིང་བན་བུན་དུ་སོང་ནས་གཏད་མེད་དུ་འགྲོ། བག་ཆགས་ཀྱི་རྟོག་པ་མི་སྐྱེ་བར་འདུག་གསུང་ནས། རིན་པོ་ཆེ་ཉིད་འདི་ལ་ཕྱག་ལེན་མཛད། གདམས་ངག་གཞན་དང་ཁྱད་ཆེ་བར་འདུག་གསུང༌། གསུམ་པ་ཧཱུྃ་སྐོར་གྱི་གདམས་ངག་གོ། །རིན་པོ་ཆེའི་ཞལ་ནས། དོན་རྒྱུད་བརྡའ་ཡིས་མཚོན་ན་ཡང༌། །བཀའ་བབས་ཀྱི་བུ་དང་ཕྲད་ཙ་ན། །སྐོར་གསུམ་གྱི་གདམས་ངག་ཐུགས་ནས་གནང༌། །དྲི་མེད་ཡེ་ཤེས་ལྷག་གིས་འཆར། །བདག་འཛིན་གྱི་རྩ་བ་རྦད་ཀྱིས་ཆོད། །འཁོར་འདས་ཀྱི་ངོ་བོ་གཅིག་ཏུ་རྟོགས། །གདམས་ངག་གི་སྣ་ཁ་མང་གིས་ཀྱང༌། །སྐོར་གསུམ་གྱི་གདམས་ངག་ཁྱད་པར་འཕགས། །སྙིང་པོ་དང་ལོ་འདབ་བཞིན་དུ་གནས། ཚུལ་བཞིན་སྒྲུབ་པ་སྐལ་ལྡན་མ་ལགས་པ། །ཁ་གསག་གཡོ་སྒྱུ་ཅན་ལ་སྦྱིན་མི་བྱ། །ཉམས་སུ་ལོངས་ལ་སྙིང་གི་དཀྱིལ་དུ་སྦོས། །གཞན་ནས་མི་རྙེད་དོན་གྱི་སྨར་ཁྲིད་འདི། །གཞན་ལ་ཡོད་ན་ངོ་མཚར་ཅི་ལ་ཆེ། །ཞེས་གསུངས་ནས་ཁོང་རང་གི་ཐུགས་ཉམས་སུ་བཞེས་ཏེ། ལྟ་བ་ཕྱག་རྒྱ་ཆེན་པོ་དང་མཐུན། ཕྱིས་ནད་འདོན་ཀྱང་འདིས་མཛད། འདི་གསོངས་ལ་སྒྲུབས། གཞན་ལ་བཤད་པའི་ཆོས་མིན། འདིའི་བདག་པོ་ཁྱོད་ཀྱིས་གྱིས་གསུངས་ནས་ཀུ་སཱ་ལི་བདག་ལ་གནང་བ་ཡིན། །རིན་པོ་ཆེ་ཡི་གསུང་བཞིན་བདག་གིས་བྲིས། །དོན་རྒྱུད་ཡི་གེར་བཀོད་པ་མི་རིགས་ཀྱང༌། །གུས་ལྡན་བློ་དམན་རྣམས་ཀྱི་གསལ་བྱེད་ཕྱིར། །རང་ལ་འཁྲི་བ་སྤངས་ཤིང་སྦྱར་བ་འདི། །བླ་མ་ལྷ་དང་མཁའ་འགྲོས་བཟོད་པར་གསོལ། །མཁའ་མཉམ་འགྲོ་བ་མ་ལུས་པ། །རྫོགས་པའི་སངས་རྒྱས་མྱུར་ཐོབ་ཤོག།

།། ༄། །སྣང་བ་རང་སེམས་བཀའ་རྒྱ་མའི་མན་ངག། ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་རང་གི་སེམས་ཡིན། སེམས་གདོད་མ་ནས་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན་གསུང་བ་ལ། དེ་ལ་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་རང་གི་སེམས་ཡིན་བགྱི་བ་འདི་ལ་གཉིས། འཁོར་བ་སྐྱེད་པར་བྱེད་པའི་སེམས་དང༌། མྱ་ངན་ལས་འདའ་བར་བྱེད་པའི་སེམས་སོ། །དང་པོ་ནི་ཉོན་མོངས་པ་གསུམ་གྱི་སེམས། སེམས་དེའི་རྗེས་སུ་འབྲང་པའི་ལས། ལས་དེའི་འབྲས་བུ་རྣམ་པར་སྨིན་པས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་སྐྱེད་པར་བྱེད་པ་ཡིན། དེ་ལའང་ཉོན་མོངས་པ་རྒྱས་པར་ཕྱེ་ན། བསམས་པའི་ཡུལ་ལས་འདས། དེ་ཡང་རགས་པ་བརྒྱད་ཁྲི་བཞི་སྟོང༌། འདོད་ཆགས་ལས་གྱུར་པའི་ཉི་ཁྲི་ཆིག་སྟོང༌། ཞེ་སྡང་ལས་གྱུར་པའི་ཉི་ཁྲི་ཆིག་སྟོང༌། གཏི་མུག་ལས་གྱུར་པའི་ཉི་ཁྲི་ཆིག་སྟོང༌། ཆ་མཉམ་ལས་གྱུར་པའི་ཉི་ཁྲི་ཆིག་སྟོང༌། དེ་ཡང་མདོར་བསྡུ་ན། ཉོན་མོངས་པ་བཞི་བརྒྱ་རྩ་གཅིག དེ་ཡང་འདོད་ཆགས། ཞེ་སྡང༌། གཏི་མུག ཆ་མཉམ་པ་བཞིར་འདུས། དེ་ཡང་ཆགས་སྡང་རྨོངས་གསུམ་དུ་གནས་ཏེ། དེ་རེ་རེ་ལ་ཡང་གཟུང་འཛིན་གྱི་བྱེད་པ་རེ་རེས་དྭངས་སྙིགས་གཉིས་གཉིས་སུ་འགྱུར་ཏེ། ཞེ་སྡང་གི་དྭངས་མས་གསལ་བའི་ཉམས་བསྐྱེད་པར་བྱེད། དེ་གཟུང་འཛིན་དང་བཅས་པ་གཟུགས་ཀྱི་ཁམས་སུ་སྐྱེ། སྙིགས་མ་ཞེ་སྡང་མངོན་གྱུར་རགས་པ་སྐྱེས་པས་དམྱལ་བར་སྐྱེ་བར་བྱེད། འདོད་ཆགས་དྭངས་མས་བདེ་བའི་ཏིང་ངེ་འཛིན་སྐྱེད། དེ་འདོད་ཆགས་དང་བཅས་པས་འདོད་ཁམས་ཀྱི་ལྷ་མིར་སྐྱེ། སྙིགས་མས་ཡི་དྭགས། གཏི་མུག་དྭངས་མས་མི་རྟོག་པ། དེས་གཟུགས་མེད། སྙིགས་མས་དུད་འགྲོ། དེ་ལས་གཟུང་འཛིན་དང་བཅས་པའི་དྭངས་མ་གསུམ་གྱིས་ཁམས་གསུམ་སྐྱེ་བར་བྱེད། གཟུང་འཛིན་དང་བྲལ་བའི་ལམ་དུ་འགྲོ། མྱ་ངན་ལས་འདས་པ་བསྐྱེད་པར་བྱེད་པའི་སེམས་ནི།

ཉོན་མོངས་པ་གསུམ་སྤོང་བར་བྱེད་པས་སེམས་དེ་ལ་མྱ་ངན་ལས་འདས་པ་བསྐྱེད་པར་བྱེད་པའི་སེམས་ཟེར། དེ་ཡང་འདོད་ཆགས་སྤོང་བར་བྱེད་པ་ལ་ལྷག་པ་ཚུལ་ཁྲིམས་ཀྱི་བསླབ་པ། ཞེ་སྡང་སྤོང་བར་བྱེད་པ་ལ་ལྷག་པ་ཏིང་ངེ་འཛིན་གྱི་བསླབ་པ། གཏི་མུག་སྤོང་བར་བྱེད་པ་ལ་ལྷག་པ་ཤེས་རབ་ཀྱི་བསླབ་པ། དེ་ལྟར་བསླབ་པ་གསུམ་པོ་དེས་མྱ་ངན་ལས་འདས་པའི་ཡོན་ཏན་མ་ལུས་པ་སྐྱེད་པར་བྱེད་ཅིང༌། མྱ་ངན་ལས་འདའ་བར་བྱེད་པའི་སེམས་ཡིན་ནོ།། ༈ །།འདི་རྣམས་ལ་ཡང་ཕྱི་ནང་གསང་བ་ལྟར་བཤད་པ་གསུམ་དུ་འོང༌། དེ་ཉོན་མོངས་པ་ཕྲ་བ། བསམ་ཞིང་བརྗོད་པའི་ཡུལ་ལས་འདས། རགས་པ་བརྒྱད་ཁྲི་བཞི་སྟོང༌། དེ་ལ་ཉོན་མོངས་པ་དེ་རྣམས་གནས་པར་བྱེད་པའི་གཞི་གང་ཡིན་ན། འདི་ལ་པྲཛྙཱ་པཱ་ར་མི་ཏར། བག་ཆགས་ཐམས་ཅད་ཀུན་གཞི་ལ་གནས་པར་འདོད། གསང་སྔགས་རྡོ་རྗེའི་ཐེག་པའི་དབང་དུ་བྱས་ན་རྡོ་རྗེའི་ཡུལ་ལ་གནས་པར་འདོད། དེ་ལ་དཔེར་ན། སྦྱང་འདྲའི་འབྲུ་བླུག་སའི་མིང་ནང་ན་ས་བོན་བླུགས་པ། རྐྱེན་དང་མ་ཕྲད་པའི་དུས་ན་ས་བོན་སྐྱ་བོར་གནས། རྐྱེན་དྲོད་གཤེར་དང་ཆུ་ལུད་སྐྱེས་བུའི་རྩོལ་བ་དང་ཕྲད་པའི་དུས་སུ་མྱུ་གུ་སྔོན་པོ་སྐྱེ་བ་བཞིན་དུ་ཉོན་མོངས་པ་བརྒྱད་ཁྲི་བཞི་སྟོང་ལ་སོགས་པ་དེ་རང་གི་ལུས་སྐྱེད་པར་བྱེད་པའི་ས་བོན་བརྒྱད་ཁྲི་བཞི་སྟོང་ལ་སོགས་པར་གནས། རྩ་དེ་རྣམས་བག་ཆགས་ཀྱི་ས་བོན་ཡིན། རྐྱེན་དང་མ་ཕྲད་པའི་དུས་སུ་བག་ལ་ཉལ་དུ་གནས། རྐྱེན་དྲག་པོ་དང་ཕྲད་པའི་དུས་སུ་མངོན་གྱུར་དུ་སྐྱེ་སྟེ། དེས་ཉེས་པ་ཐམས་ཅད་སད་པར་བྱེད་དོ། །དེ་ཡང་བག་ཆགས་ཀྱི་ས་བོན་གནས་འགྱུར་གྱི་ཚུལ་དུ་གནས་ཏེ་གོང་གི་བསླབ་པ་གསུམ་ལ་སོགས་པ་བསམ་པ་བཟང་པོ་སྐྱེས་པའི་དུས་སུ་ལུས་ལ་བག་ཆགས་ཀྱི་ས་བོན་ཇི་སྙེད་ཅིག་གནས་པ་དེ་དག་ཐམས་ཅད་ཕན་པ་དང་བདེ་བ་ཤ་སྟག་སྒྲུབ་པར་བྱེད་པའི་ས་བོན་དུ་འོང༌། བྱང་ཆུབ་ཀྱི་སེམས་སྐྱེས་པའི་དུས་སུ་བག་ཆགས་ཀྱི་ས་བོན་རེ་རེ་ཙམ་རེ་ལ་སངས་རྒྱས་རེ་རེ་གནས་པའི་ས་བོན་ཡིན།

དེ་ལ་ཡང་ཕྱི་ནང་གསང་བཤད་ཀྱི་དབང་དུ་བྱས་ན། ཕྱིའི་དབང་དུ་བྱས་ན་རྒྱལ་བུ་དོན་ཐམས་ཅད་གྲུབ་པ་བཙུན་མོའི་ཚོགས་བརྒྱད་ཁྲི། ནང་ལྟ་བུར་བྱས་ན་ཉོན་མོངས་པ་བརྒྱད་ཁྲི། གསང་བ་ལྟར་ན་ལུས་ལ་རྩ་བརྒྱད་ཁྲི་ཡོད་པ་དེ་བག་ཆགས་ཀྱི་ས་བོན། དེ་ཡང་བསྡུས་ན་རྩ་སྟོང་དུ་འདུས༌། དེ་ཡང་ཕྱི་ནང་གསང་བ་གསུམ་ཡིན། ཕྱི་ལྟར་ན་བཅོམ་ལྡན་འདས་ཆུ་བོ་ནེ་རཉྫ་ནའི་ཀླུང་འགྲམ་དུ་དཀའ་ཐུབ་ལོ་དྲུག་ཏུ་མཛད། དེའི་དུས་སུ་བསམ་གཏན་མཁའ་ཁྱབ་བྱ་བ་ལ་མཉམ་པར་བཞག དེ་སྲིད་པའི་རྩེ་མོའི་བསམ་གཏན་ཡིན། དེའི་དུས་ཀྱི་སྐུ་ལུས་དེས་འོད་གསལ་གྱི་ཏིང་ངེ་འཛིན་ལ་མཉམ་པར་འཇོག་མི་ནུས་པར་དགོངས་ནས་དེད་དཔོན་གྱི་བུ་མོ་དགའ་མོ་དང༌། དགའ་སྟོབས་མ་གཉིས་ཀྱིས། བ་སྟོང་གི་འོ་མ་བརྒྱ་ལ་བླུད། བརྒྱའི་འོ་མ་བཅུ་ལ་བླུད། བཅུའི་འོ་མ་གཅིག་ལ་བླུད། གཅིག་གི་འོ་མ་ལ་ག་བུར་ལ་སོགས་པ་བཅུད་ལེན་དང༌། སྦྲང་རྩི་ལ་སོགས་པ་སྦྱར་ཏེ། བ་སྟོང་གི་འོ་ཐུག་སྦྲང་རྩི་ཅན་བྱ་བ་བྱས། ལྷུང་བཟེད་གང་ཕྱག་ཏུ་ཕུལ་ནས། དེ་གསོལ་བས་སྐུ་གསེར་གྱི་གཏན་པ་ཕྱིས་པ་བཞིན་གྱུར། དེ་ཡང་ལུས་ལ་སྦྱར་ན་ལུས་ལ་རྩ་སྟོང་གནས། འོ་མ་སྟོང་ནས་གཅིག་གི་བར་དུ་བླུད་པ་དེ་ཕྱི་ལྟར་བུ་མོ་གཉིས། བཅོམ་ལྡན་འདས་ཀྱིས་གསོལ་ནས་སྐུ་གསེར་གྱི་བརྟེན་པ་ཕྱིས་པ་བཞིན་གྱུར་པ་དེ་ཕྱི། གསང་བ་རྩ་་གཡས་གཡོན་གཉིས་ནས་དབུ་མར་ཐིག་ལེ་རྒྱུས་པས་གསང་བ་ཡིན། ནང་ལྟར་བྱས་ན་རྩ་དེ་ཉོན་མོངས་པ་ཞེ་སྡང༌། རྩ་གཡས་གཡོན་གཉིས་པོ་དེ་བཟུང་བ་དང་འཛིན་པ། དབུ་མ་གཉིས་སུ་མེད། གཟུང་འཛིན་གཉིས་དང་བྲལ་བ་ཡིན། ཕྱི་ལྟར་ན་སྐུ་མདོག་གསེར་བཙོ་མའི་ཁ་དོག་ལྟ་བུ། ནང་ལྟར་ན་བདེ་བ་ཆེན་པོ། གསང་བ་རྩ་དབུ་མ་ཐིག་ལེས་གང་བ། དེ་ལ་དེ་རྣམས་ཀྱང་མདོར་བསྡུས་ན་རྩ་གསུམ། འཁོར་ལོ་བཞིར་འདུས། དེ་ལ་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི། སྙིང་ཁར་བརྒྱད། མགྲིན་པར་བཅུ་དྲུག

སྤྱི་བོར་སུམ་ཅུ་སོ་གཉིས། དེ་ཡང་རྩ་གཙོ་བོ་གསུམ་སྟེ། རོ་མ། རྐྱང་མ། ཀུན་འདར་མ་གསུམ་དུ་འདུས། རྩ་གསུམ་པོ་དེའི་གནད། མགྲིན་པ་རྩ་གཡས་པའི་གནད། ལྟེ་བ་རྩ་གཡོན་པའི་གནད་དོ། །དེ་རྣམས་ཀྱི་རྩའི་དཀྱིལ་འཁོར་ཐལ་ནས་རླུང་གི་དཀྱིལ་འཁོར་ལ་གཉིས་ཡིན། བེམ་པོའི་རླུང་དང་རྣམ་རྟོག་གི་རླུང་གཉིས་ཡིན། བེམ་པོའི་རླུང་ནི་ཁའི་སྒོ་ནས་ཕྱིར་རིང་དུ་རྒྱུ་བ་དང༌། ནང་དུ་རྒྱུ་བ་ཤ་ཤུ་འདི་ཡིན། དེ་ཡང་སའི་རླུང༌། ཆུའི་རླུང༌། མེའི་རླུང༌། རླུང་གི་རླུང༌། ནམ་མཁའི་རླུང། དེ་རྣམས་ཀྱང་རླུང་གི་དཀྱིལ་འཁོར་ཉི་ཤུ་རྩ་བཞི། ཡུལ་ཉི་ཤུ་རྩ་བཞིར་རྒྱུ་སྟེ། ཉིན་ཞག་ཕྲུགས་གཅིག་ལ། སྤྱི་བོ་ དོགས་པ་ པཱུ་ལི་ར་མ་ལ་ཝ་ནས་བཟུང་ནས་ཡུལ་ཉི་ཤུ་རྩ་བཞི་སའི་རླུང་ཉིས་བརྒྱ་ཉི་ཤུ་རྩ་ལྔ། ཆུའི་རླུང་ཉིས་བརྒྱ་ཉི་ཤུ་རྩ་ལྔ། མེའི་རླུང་ཉིས་བརྒྱ་ཉི་ཤུ་རྩ་ལྔ། རླུང་གི་རླུང་ཉིས་བརྒྱ་ཉི་ཤུ་རྩ་ལྔ་རྒྱུ། དེ་ལྟར་ཡུལ་ཉི་ཤུ་རྩ་བཞི་རེ་རེ་འབྱུང་བ་བཞིའི་རླུང་དགུ་བརྒྱ་ལ་ཕྲག་རེ་རེ་རྒྱུ། དེ་ལྟར་ཞག་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བར་བྱེད་པ་དེས་ཉིན་ཞག་ཕྲུགས་གཅིག་དུས་འདའ་བར་བྱེད་པ་ཡིན། རླུང་དེ་ཡང་ཉམས་སུ་བླངས་པའི་དུས་ན། གནོན་སྤར་གྱི་མཚན་མ་མི་དགོས། རྣམ་པར་རྟོག་པའི་རླུང་བྱ་བ་ཡིན་ཏེ། རླུང་སེམས་གཉིས་གཅིག་པ་ཡིན་པས་སེམས་ཟིན་པའི་དུས་ན་རླུང་ཟིན་པ་ཡིན་ཏེ། བུ་ག་དགུའི་རླུང་རྣམས་ཀྱང་ནང་དུ་ལྡོག་གོ། །དེ་རྣམས་ཀྱི་རླུང་གི་དཀྱིལ་འཁོར་ཐལ་ནས་ཐིག་ལེའི་དཀྱིལ་འཁོར་ནི་གཉིས་ཡིན། སེམས་གནས་པར་བྱེད་པའི་རྟེན་ཐིག་ལེ་དང༌། ཐིག་ལེ་འཕེལ་བའོ། །དང་པོ་ནི་ལུས་འདི་ལ་རྩ་གསུམ་འཁོར་ལོར་བཞི་གནས། ལྟེ་བ་སྤྲུལ་པའི་འཁོར་ལོ། ལྟེ་བ་ན་རྩ་མདུད་གྲུ་གསུམ་པ་ཞིག་གནས། དེའི་ནང་ན་ཐིག་ལེ་དྭངས་མ་སྔོ་ལ་དམར་བའི་མདངས་དང་ལྡན་པ་བྱ་ཀོ་ཀ་ལི་ཀའི་ལྐོག་མ་འདྲ་བའམ། རྒྱ་མཚོའི་ནང་གི་ཉི་མའི་མདངས་དང་ལྡན་པ་ཞིག་བསམ་ནས།

རྣམ་རྟོག་སྣ་ཚོགས་རྒྱུ་བའི་དུས་སུ་སེམས་ཀྱི་རྒྱལ་པོ་དེར་གནས། དཔེར་ན་འཁོར་ལོས་བསྒྱུར་བའི་རྒྱལ་པོ་དབྱར་དགུན་དང་བསྟུན་པའི་དུས་བཞུགས་ས་ལྟར་འཁོར་ལོ་གསུམ་ན་ཡང་རྩ་མདུད་དང༌། ཐིག་ལེ་དྭངས་མ་དང༌། སྔར་ལྟར་སེམས་གནས། གཉིད་མཐུག་པོའི་དུས་ན་སྙིང་ཁའི་ཐིག་ལེར་སེམས་གནས། རྨི་ལམ་རྨི་བའི་དུས་ན་མགྲིན་པའི་ཐིག་ལེར་སེམས་གནས། ཕོ་མོ་ཆགས་པ་སྤྱོད་པའི་དུས་སུ་སྤྱི་བོའི་ཐིག་ལེར་སེམས་གནས། ཕལ་པའི་ཐིག་ལེ་ནི། རྩ་གར་གནས་ན་རླུང་གནས། རླུང་གར་གནས་ན། ཐིག་ལེ་གནས། ཐིག་ལེའི་དཀྱིལ་འཁོར་རྫོགས་སོ། །རྩ་ལུས་ཀྱི་ཡི་གེ །ཐིག་ལེ་སེམས། རླུང་རྣམ་པར་རྟོག་པ། ལུས་གཡས་ཀྱི་ཆ་ལ་གནས། ངག་གཡོན་གྱི་ཆ་ལ་གནས། སེམས་དབུ་མའི་ཆ་ལ་གནས། ཡང་རྩ་གཡས་པ་ཐབས། གཡོན་པ་ཤེས་རབ། དབུ་མ་ཐབས་ཤེས་རབ་གཉིས་སུ་མེད་པ། དེ་ལྟར་དངོས་པོའི་གནས་ལུགས། སེམས་བཞུགས་ལུགས་དེ་ལྟར་ལགས་སོ། །ལམ་ཉམས་སུ་ལེན་པའི་དབང་དུ་བྱས་ན། མ་སྨིན་པ་སྨིན་པར་བྱེད་པ་དབང༌། སྨིན་པ་གྲོལ་བར་བྱེད་པ་བསྐྱེད་རྫོགས་གཉིས། དང་པོ་ལ་བཞི་རྩ་ལ་བུམ་པའི་དབང་བསྐུར། ཡི་གེ་ལ་གསང་བའི་དབང་བསྐུར། ཐིག་ལེ་ལ་ཤེས་རབ་ཡེ་ཤེས་ཀྱི་དབང་བསྐུར། རླུང་རྣམ་པར་རྟོག་པ་ལ་ཚིག་དབང་རཏྣ་བསྐུར། ལུས་རྩ་བུམ་པའི་དབང་བསྐུར། སྤྲུལ་པའི་སྐུའི་ནུས་པ་བཞག ངག་གི་ཡི་གེ་ལ་གསང་བའི་དབང་སྐུར་ལོངས་སྤྱོད་རྫོགས་པའི་སྐུའོ། །སེམས་ཐིག་ལེ་ལ་དབང་གསུམ་པ་བསྐུར། ཆོས་ཀྱི་སྐུའོ། །རླུང་རྣམ་པར་རྟོག་པ་ལ་ཚིག་དབང་རཏྣ་བསྐུར་བས་ངོ་བོ་ཉིད་ཀྱི་སྐུའི་ནུས་པ་བཞག །དབང་བསྐུར་ནས་བསྐྱེད་རྫོགས་སྒོམ་པར་བྱེད་པ་ལ་བུམ་དབང་བསྐུར་ནས་ལྷ་བསྒོམ། གསང་དབང་རྩ་རླུང་ཐིག་ལེའི་བདེ་སྟོང་ལྷན་ཅིག་སྐྱེས་པའི་ཡེ་ཤེས་བསྒོམ། རླུང་རྣམ་པར་རྟོག་པ་ལ་ཚིག་དབང་རིན་པོ་ཆེ་བསྐུར་ནས་ཕྱག་རྒྱ་ཆེན་པོ་བསྒོམ། དེ་ལས་རྫོགས་རིམ་གྱི་དབང་དུ་བྱས་ན་རྩ་གསུམ་འཁོར་ལོ་གསུམ་ལ་ཉམས་སུ་ལེན་པར་བྱེད་པ་ཡིན།

དེ་ཡང་རྒྱས་པར་ཕྱེ་ན་འཁོར་ལོ་ཉི་ཤུ་རྩ་བཞི། ཡུལ་ཉི་ཤུ་རྩ་བཞི། འཁོར་ལོ་ཉི་ཤུ་རྩ་བཞི་རེ་རེ་ལ་ཡང་ཁྲིད་ཀྱི་རིམ་པ་ལ་སོགས་པ་བསམ་གྱིས་མི་ཁྱབ་པར་བཞུགས་པར་འདུག ཡང་འཁོར་ལོ་བཞིའམ་དྲུག་ཏུའང་འོང༌། དྲུག་ཏུ་བྱེད་ན། བཞིའི་ཁར་གཡོ་བའི་འཁོར་ལོ་དང༌། མི་གཡོ་བའི་འཁོར་ལོ་གཉིས་དང་དྲུག་སྨིན་མཚམས་མི་གཡོ་བའི་འཁོར་ལོ་ཡིན་ཏེ། དེ་ལ་ཐིག་ལེ་དཀར་པོའི་ས་བོན་གནས་པ་ཡིན། གསང་གནས་ན་གཡོ་བའི་འཁོར་ལོ་གནས་ཏེ། དེས་ན་སྐྱེས་པ་བུད་མེད་སྙོམས་འཇུག་བྱེད་པའི་དུས་ན་ཐིག་ལེ་གཡོ་བར་བྱེད་པ་ཡིན། འཁོར་ལོ་བཅོ་བརྒྱད་མར་བྱེད་ན། ཚིགས་ཆེན་བཅུ་གཉིས་སྦས་པའི་འཁོར་ལོ་བཅུ་གཉིས་གནས་ཏེ། གསང་གནས་དང་འཁོར་ལོ་བཅུ་གཉིས་པོ་དེ་རྩ་འདབ་སུམ་ཅུ་རྩ་གཉིས་པོ་དེའི་དབུས་ནས་འབྱུང་བ་བཞི་སྐྱེད་པའི་ཐིག་ལེ་སྲན་མའི་གའུ་ཙམ་རེ་གནས། དེ་ལྟར་བཅོ་བརྒྱད་དེ་ཡང་འཁོར་ལོ་རྣམ་པ་བཞིར་འདུས། དེ་ཡང་འཁོར་ལོ་བཞིར་བསྡུ་ན། སྨིན་མཚམས་སྤྱི་བོའི་ཁོངས་སུ་བསྡུ། གསང་གནས་ལྟེ་བའི་ཁོངས་སུ་བསྡུ། དེ་ལྟར་ཚངས་པར་སྤྱོད་པ་ཉམས་སུ་བླངས་པའི་གང་ཟག་གིས་བླངས་པའི་འཁོར་ལོ་གསུམ། དེ་ཡང་རྣམ་རྟོག་སྣ་ཚོགས་རྒྱུ་བའི་དུས་སུ་སེམས་ལྟེ་བར་གནས། དེའི་དུས་སུ་གཏུམ་མོ་ལམ་དུ་བྱ། གཉིད་མཐུག་པོ་ལོག་པའི་དུས་སུ་སེམས་སྙིང་ཁར་གནས། དེའི་དུས་སུ་འོད་གསལ་ལམ་དུ་བྱ། རྨི་ལམ་གྱི་དུས་སུ་སེམས་མགྲིན་པར་གནས། དེའི་དུས་སུ་རྨི་ལམ་ལམ་དུ་བྱ། དེ་ནས་ཆགས་པ་སྤྱོད་པའི་དུས་སུ་སེམས་སྤྱི་བོར་གནས། དེ་ལ་བརྟེན་ནས་ཕོ་ཉ་ལམ་དུ་བྱ་བ་ཡིན། དེ་ལྟར་ཉམས་སུ་བླངས་པས། ལུས་རྩ་ལ་བརྟེན་ནས་སྤྲུལ་པའི་སྐུ་ཐོབ། ངག་ཡི་གེ་ལ་བརྟེན་ནས་ལོངས་སྤྱོད་རྫོགས་པའི་སྐུ་ཐོབ། སེམས་ཐིག་ལེ་་ལ་བརྟེན་ནས་ཆོས་ཀྱི་སྐུ་ཐོབ། རླུང་རྣམ་པར་རྟོག་པ་ལ་བརྟེན་ནས་ངོ་བོ་ཉིད་ཀྱི་སྐུ་ཐོབ། དངོས་གཞི་ཉམས་སུ་ལེན་པར་བྱེད་པ་ལ་རྩ་རླུང་ཐིག་ལེ་རྣམ་པ་གསུམ་པོ་དེ་གསལ་གདབ་དགོས་སམ་མི་དགོས་སྙམ་ན་རླུང་གནོན་པ་དང༌།

རྩ་གསལ་གདབ་མི་དགོས། གནད་དུ་ཚུད་ན་གསལ་མ་བཏབ་ཀྱང་ཡོན་ཏན་སྐྱེ། གནད་དུ་མ་སོང་ན་རྩ་རླུང་ཐིག་ལེ་གསལ་མ་བཏབ་པར་ཡོན་ཏན་མི་སྐྱེ། དེ་ཡང་ཉམས་སུ་ལེན་པ་རྩ་གསུམ་འཁོར་ལོ་བཞི་ལ་ཉམས་སུ་ལེན་པ་ཡིན་ཏེ། རྩ་གཡས་པའི་གནད་མགྲིན་པ་ལོངས་སྤྱོད་ཀྱི་འཁོར་ལོར་གནས། ཉེས་པ་ཕྲག་དོག་དང་ཞེ་སྡང་སྐྱེ། རྩ་གཡོན་པའི་གནད་ལྟེ་བ་སྤྲུལ་པའི་འཁོར་ལོ་ཡིན། ཉེས་པ་འདོད་ཆགས་སྐྱེ། རྩ་དབུ་མའི་གནད་སྙིང་ག་ཆོས་ཀྱི་འཁོར་ལོ་ཡིན། ཉེས་པ་གཏི་མུག་སྐྱེ། ཚངས་པར་སྤྱོད་པ་རྣམས་ཀྱི་འཁོར་ལོ་གསུམ་པོ་འདི་ལ་ཉམས་སུ་ལེན་པ་ཡིན་ཏེ། རྩ་གཡོན་པའི་གནད་ལྟེ་བ་སྤྲུལ་པའི་འཁོར་ལོའི་ནང། སྒོ་ངའི་ནང་བཞིན་ཁོང་སྟོང་དུ་བསམ། དེའི་ནང་དུ་མོས་གུས་ཅན་གྱིས་བླ་མ་སྒོམ། མོས་གུས་ཆུང་བས་མེ་ལ་སོགས་པ་བསྒོམ། དེ་སྒོམས་པས་ཉོན་མོངས་པ་འདོད་ཆགས་འདག འདོད་ཆགས་དང་བྲལ་བ་ལས་འབྲས་བུ་བདེ་བ་སྐྱེ། མཁའ་འགྲོ་མ་རྣམས་དབང་དུ་འདུ། རྗེ་བཙུན་མི་ལ་རྣལ་འབྱོར་གྱི་དབང་ཕྱུག་གཏུམ་མོ་སྒོམ་པའི་ཤུགས་ཆེན་པོ་མངའ་བས་ཇོ་མོ་བཀྲ་ཤིས་ཚེ་རིང་མ་ལ་སོགས་པ་མཁའ་འགྲོ་མ་རྣམས་ཀྱིས་ཞབས་ཏོག་བྱས་པ་ཡིན། ཡང་སྙིང་དར་དཀར་གྱི་གུར་ཕུབ་པ་ལྟ་བུའི་ནང་དུ་བླ་མ་བསྒོམ། འོད་གསལ་འཛིན་པའི་དབང་གིས་ཉམས་སུ་བླངས་པས་ཉེས་པ་གཏི་མུག་འདག མི་རྟོག་པའི་ཏིང་ངེ་འཛིན་སྐྱེ། སྟོབས་བཅུ། མི་འཇིགས་པ་བཞི། མ་འདྲེས་པའི་ཆོས་བཅོ་བརྒྱད་ལ་སོགས་པ་ཡོན་ཏན་དཔག་ཏུ་མེད་པ་འབྱུང༌། རྗེ་སྒམ་པོ་པས་འདི་ལ་བཞུགས་པས་གཏི་མུག་དང་བྲལ་བའི་འབྲས་བུ་བྱང་ཆུབ་སེམས་དཔའ་སོག་མ་མེད་ཀྱིས་བཀའ་བརྒྱུད་འདིའི་ཆོས་སྐྱོང་བྱེད་པའི་རྒྱུ་མཚན་དེ་ཡིན། ཡང་མགྲིན་པར་དེ་ལྟར་བསྒོམས་པས་ཉེས་པ་ཕྲག་དོག་འདག གསལ་བའི་ཉམས་སྐྱེ། གསུང་རབ་ཐམས་ཅད་ལ་ཆགས་ཐོགས་མེད་པའི་ཤེས་རབ་སྐྱེ། བསྟན་བཅོས་དང་གསུང་རབ་ཐམས་ཅད་ལ་མཁས། སོ་སོ་ཡང་དག་པའི་རིག་པ་བཞི་མངོན་དུ་གྱུར།

དེ་ལ་སོགས་པའི་ཡོན་ཏན་ཐམས་ཅད་སྐྱེ། དེ་ཡང་རྩ་གསུམ་པོ་དེ་ཕྱི་ནང་གི་བདག་ཉིད་ཅན་དུ་གནས་ཏེ། ཕྱི་ནང་གསང་བཤད་ཀྱི་དབང་དུ་བྱས་ན་འབྲས་བུ་སངས་རྒྱས་གཙོ་འཁོར་གསུམ་དུ་འབྱུང༌། བཅོམ་ལྡན་འདས་ཐུབ་པ་ཆེན་པོ་ལ་གཡས་ཐུགས་རྗེ་ཆེན་པོ། གཡོན་བྱམས་པ། ཕྱི་ནང་གསང་བའི་དབང་དུ་བྱས་ན་རྩ་གཡས་གཡོན་དབུ་མ་གསུམ་དུ་གནས་པ་རྩ་གསུམ་པོ་དེ་ལ་བརྟེན་ནས་གཡས་སྙིང་རྗེ་གཡོན་བྱམས་པ། དབུ་མ་བྱང་ཆུབ་ཀྱི་སེམས་བསྐྱེད་པར་བྱེད་པ་ཡིན། ཕྱི་ལྟར་ན་བཅོམ་ལྡན་འདས་བྱང་ཆུབ་ཀྱི་ཤིང་ལ་སྐུ་རྒྱབ་བརྟེན་ནས་སངས་རྒྱས་པ་དེ་ཡང་བྱང་ཆུབ་ཀྱི་ཤིང་དེ་ཡང་རྩ་བ་རིན་པོ་ཆེ་གསེར་ལས་གྲུབ་པ་སྡོང་བུ་སྔོན་པོ་བཻ་ཌཱུརྻའི་མདོག་ལྟ་བུ་ལ་གནས་པ་ཡིན། ཡལ་ག་དང་ལོ་འདབ་ལ་སོགས་པ་ཐམས་ཅད་རིན་པོ་ཆེའི་ཚོགས་ལས་གྲུབ་པ། དེ་ཕྱི་ལྟར་བཤད་པ་ཡིན། གསང་བ་རྩ་དབུ་མ་རིན་པོ་ཆེ་གསེར་བཙོ་མའི་ཁ་དོག་ལྟ་བུ་གནས་པ་ཡིན། སྡོང་བུ་སྔ་མ་བཞིན་དུ། རྩ་དབུ་མ་ཐིག་ལེ་དྭངས་མས་གང་བའི་དུས་སུ་དབུ་མ་ཁ་དོག་སྔོན་པོ་བཻ་ཌཱུརྻའི་མདོག་ལྟ་བུ་གནས་པ་ཡིན་ཏེ། ཡལ་ག་དང་ལོ་འདབ་ཐམས་ཅད་རིན་པོ་ཆེ་སྣ་ཚོགས་ལས་གྲུབ་པ་བཞིན་དུ་རྩ་གཞན་རྣམས་ཀྱི་ནང་ན་ཐིག་ལེ་དཀར་དམར་སྣ་ཚོགས་ཀྱིས་གང་ནས་གནས་པ་ཡིན། ནང་བདེ་སྟོང་གི་ཏིང་ངེ་འཛིན་ཡང་ཕྱི་ལྟར་དུ་བཅོམ་ལྡན་འདས་ལ་ཆོས་གོས་གསུམ་ལས་སྣམ་སྦྱར་གྲུ་བཞིར་ཡོང་བའི་རྒྱུ་མཚན་བདེན་བཞི་མཚོན་པ་ཡིན། ཁ་དོག་དམར་པོ་ནི་ཕྱི་ནང་རྡོ་རྗེ་ལྟ་བུའི་ཏིང་ངེ་འཛིན། གསང་བ་རྡོ་རྗེ་ལྟ་བུའི་ཏིང་ངེ་འཛིན་གྱིས་རྩ་འཕྲོས་པས་རྩ་དམར་པོ། དཔལ་ཧེ་རུ་ཀའི་དབང་དུ་བྱས་ན་གླང་པོ་ཆེའི་ཀོ་རློན་ཁྲག་ཅན་ཡན་ལག་དང་ལྡན་པའོ། །ཆོས་གོས་བླ་གོས་གསེར་བཙོ་མའི་ཁ་དོག་དང་ལྡན་པའོ། །དེའི་ཕྱི་ནང་བདེ་བ་ཆེན་པོས་སངས་རྒྱས་པ། གསང་བ་བདེ་བ་རྒྱས་པའི་དུས་སུ་ཐིག་ལེ་ཁ་དོག་སེར་པོར་གནས་ན་བདེ་བ་ཆེན་པོས་རྩ་གནས་ཐམས་ཅད་གང་བ།

ཕྱི་ཆོས་གོས་ཧེ་རུ་ཀ་ལ་སྟག་གི་པགས་པ་ལ་སོགས་པའི་ཤམ་ཐབས་དེ་ཡང་བདེ་བ་ཆེན་པོའི་བརྡ་ཡིན། ཐབས་ཤེས་རབ་ཀྱི་རྫས་ཐམས་ཅད་བདེ་བ་ཆེན་པོའི་བརྡ་དེ་ལྟར་རྩ་གསུམ་པོ་དེས་བྱམས་སྙིང་རྗེ་བྱང་ཆུབ་ཀྱི་སེམས་སྐྱེད་དེ་མཐར་ཐུག་གི་འབྲས་བུ་བཅོམ་ལྡན་འདས་གཙོ་འཁོར་གསུམ། ཡང་རྩ་གཡས་པ་དཔལ་ཧེ་རུ་ཀཿ གཡོན་པ་རྣལ་འབྱོར་མ། རྩ་དབུ་མ་གཉིས་སུ་མེད་པར་ཚེ་གཅིག་གི་རྡོ་རྗེ་འཆང་ཆེན་པོར་སངས་རྒྱས་པའོ། །རྫོགས་སོ། ༈ །འདི་ཉམས་སུ་ལེན་པར་བྱེད་པ་ལ་རྐྱེན་འབྱུང་བ་བཞི་འཁྲུགས་པས་ནད་དང་གནོད་པ་ཉེས་པའི་སྐྱོན་བྱུང་ན། ཉོན་མོངས་པ་བསྐྱེད། དེས་འཁོར་བ་སྡུག་བསྔལ་སྐྱེད་པས་དེ་བཅོས་དགོས། ཉོན་མོངས་དྲག་པོ་གསུམ་པོ་སྐྱེས་པ་དང༌། ཐིག་ལེའི་སྟོབས་ཆུང་བ་དང༌། བར་ཆད་ཀྱི་འབྱུང་བ་འཁྲུགས་པ་དང་གསུམ་ལས་བཅོས་དགོས་པ་ཡིན། བྱིན་རླབས་ཀྱི་དབང་དུ་བྱས་ན་འགལ་སྒྱུར་དང་པོ་བྱམས་པ་སོགས་ཀྱི་བསམ་པ་བཟང་པོས་བྱིན་གྱིས་རློབ། སེམས་ཀྱིས་ལུས་བྱིན་གྱིས་རློབ། ལུས་ཀྱི་ནད་ཞི། ལུས་ཀྱིས་སྣང་བ་བྱིན་གྱིས་རློབ། མི་དང་མི་མ་ཡིན་པའི་བར་ཆད་ཞིའོ། །དེ་ཡང་མི་དང་མི་མ་ཡིན་པའི་བར་ཆད་སེམས་ལ་བྱམས་པ་ཆེན་པོ་གནད་ཆེའོ། །ཆོས་ལྔ་པོས་ཀྱང་བྱིན་གྱིས་རློབ། དབང་དུ་བཅུ་ཆོས་ཀྱི་བྱའོ། །འགལ་སྒྱུར་བ་ནི། ཐིག་ལེ་གནས་པའི་སྟོབས་ཆུང་བ་དང༌། སྙིང་ཁ་མན་ཆད་དུ་དམིགས་པ་ཡུན་རིང་བ་དང༌། རྐང་མཐིལ་ན་འབྱུང་བ་བཞི་ཆ་མ་སྙོམས་པར་བྱེད་པའི་རླུང་ཡོད་པ་གྱེན་ལ་ལོག་པས་གསང་གནས་སུ་རླུང་དེ་བརྟན་པས་དྲི་ཆེན་དྲི་ཆུ་མི་ཐུབ། ཡང་ན་སྡོམ། ལྟེ་བར་བརྟན་པས་སྐྲན་ནད་དང་དམུ་ཆུ། སྙིང་ཁར་རླུང༌། མགྲིན་པར་སྨྱོ་འབོག སྤྱི་བོར་མཛེ། དེ་ལ་ཆོས་གསུམ་སྔོན་དུ་འགྲོ་བས། བླ་མ་སྤྱི་བོར། མགྲིན་པར། སྙིང་ཁར། ལྟེ་བར་ཡུན་རིང་བས་སྐྱོན་མི་འབྱུང་ཡོན་ཏན་ཤས་ཆེའོ། །ཡང་ཅིག་ལ་ཡུམ་ཆེན་མོའི་གནས་སུ་དབང་གི་རྒྱལ་པོ་བསྒོམ།

རླུང་ཤས་ཆེ་ན་རྡོ་རྗེ། ཚད་པ་ལ་ཐིག་ལེ། གྲང་བ་ལ་མེ། ཤེས་པ་མི་གསལ་བ་ལ་རླུང་འོག་གི་ནམ་མཁའ་ལ་ཐུག་པ་མེད་པ་ན་མར་འཕང་ངོ༌། །འདི་ཡོད་བྱས་ན་ཀུན་གྱིས་དགའ་མགུ་གནད་ལ་འབོར། དེས་ན་གསང་བ་མན་ངག་ཡིན། ཟབ་ཆོས་དཔེ་འདི་ཐང་མར་བཏང་གྱུར་ན། །བླ་མ་མཁའ་འགྲོ་མཉེས་པར་མི་འགྱུར་ཞིང༌། །མ་གོ་ཚང་དུ་ཀུན་གྱིས་སྒྲོག་པ་ཡིན། །དེ་ཕྱིར་དོན་དམ་སྙིང་པོར་གསང་བར་བྱ། །རྫོགས་པའི་སངས་རྒྱས་ཐོབ་གྱུར་ཅིག ། །། ༄། །སྔགས་བཙན་ཐབས་སུ་ངོ་སྤྲད་པའི་ཞུས་ལན་བཞི་པ།། ཨོཾ་སྭསྟི། དུས་གསུམ་མཁྱེན་པ་སྟོན་པ་རྡོ་རྗེ་འཆང༌། །ཟག་མེད་བདེ་བ་ཆེན་པོའི་བདག་ཉིད་ཅན། །གཉིས་མེད་ཡུམ་བཅས་བདེ་ཆེན་བཅོམ་ལྡན་འདས། །དཔལ་ལྡན་བླ་མ་དམ་པའི་ཞབས་ལ་འདུད། །རྗེ་བཙུན་འཁོར་བ་རླུང་ཁྱེར་རམ་བླ་མ་ལ་སྟོད་དམར་པོས། རིགས་ཅན་རྣམས་འཇིག་རྟེན་ཐམས་ཅད་དུ་གྲགས་པའི་རྒྱུ་མཚན་ཅི་ལགས་ཞུས་པས། ས་མ་ཏི་ཏིང་ངེ་འཛིན་ལ་མཉམ་པར་བཞག་པས། རླུང་ནང་དུ་ལོག་པའི་དུས་སུ། ཕྱི་རོལ་ཏུ་གྲགས་པས་ཀུན་ཁྱབ་པ་དེ་ཡིན་ཏེ། ང་འབུ་དང༌། དགེ་བཤེས་ལོ་ཙཱ་བ། བླ་མ་ཞང༌། ལོ་རོ་ཆུས་ཁྱེར་ཚོ་ཡང་རླུང་ནང་དུ་ལོག་པའི་སྟོབས་ཀྱིས། གྲགས་པ་ཕུན་ཚོགས་པ་རེ་སྟབས་སུ་འབྱུང་བ་ཡིན་གསུང༌། དེའི་དུས་སུ་ཡི་དམ་ལྷའི་ཞལ་མཐོང་བ་ཤིན་ཏུ་སླ་བ་ལགས་སམ་ཞུས་པས། འདིའི་གནད་ཀྱིས་ཏིང་ངེ་འཛིན་གྱི་སྟོབས་ཀྱི་ལུས་སེམས་གང་བའི་དུས་སུ། རང་གི་ཡི་དམ་ལྷའི་ཞལ་མཐོང་བའི་ཡོན་ཏན་དུ་མ་འབྱུང་བ་ཡིན་ཏེ། དེ་ཡང་ལས་ཀྱི་ཕྱག་རྒྱ་སྐྱེས་སྟོབས་ལས་འབྱུང་བ་ཡིན། སྦྱངས་པ་ལས་བྱུང་བ་གསུམ་གང་ཡང་རུང་བ་ཞིག་དགོས་ཏེ། ཕྱག་རྒྱ་རབ་འབྲིང་རྣམ་པ་གསུམ་ཡིན་ཏེ། རབ་དྲན་པ་ཙམ་གྱིས་བདེ་བ་སྐྱེ་ནུས་པ། ཐ་མ་དབང་པོ་གཉིས་སྦྱོར་གྱིས་ཏིང་ངེ་འཛིན་བསྐྱེད་ནུས་པ་ཡིན། དེ་སྐྱེས་སྟོབས་ལས་བྱུང་བའི་ཕྲག་རྒྱ་ལྔ་ཡིན་ཏེ། པད་ཅན་མ་ནི་ལུས་རིང་ཞིང༌། མདོག་དཀར་ལ་མཁུར་བ་དར་ཐོད་བཞིན་དུ་དམར་བ།

རོ་སྨད་ཆེ་ཞིང་སྐེད་པ་ཕྲ་བ། ཤིན་ཏུ་མཛེས་པའི་དུང་ཅན་མ་དང༌། རི་དྭགས་ཅན་མ་གླང་པོ་ཅན་མ། སྣ་ཚོགས་ཅན་མ་དང་ལྔ་ནི། སྐྱེས་སྟོབས་ཀྱི་ཕྱག་རྒྱ་ཡིན། སྦྱངས་སྟོབས་ལས་བྱུང་བའི་ཕྱག་རྒྱ་ནི་གཞོན་ཞིང་ལང་འཚོ་དང་ལྡན་པ། སྤྱིར་ཐུབ་པ་ཆེན་པོའི་ཆོས་མཐའ་དག་ལ་མཁས་ཤིང་བྱང་བ། ཁྱད་པར་དུ་རྒྱུད་སྡེ་བཞི་ལ་མཁས་པ། དཀྱིལ་འཁོར་གྱི་ཆོ་ག་དང༌། ཐིག་ལ་མཁས་པ། དེ་ཡང་རང་ཉིད་ཀྱིས་དབང་བསྐུར་ཞིང༌། དབེན་པའི་གནས་ཉིད་དུ་ཉམས་སུ་བླང་བའི་ཚུལ་ནི། བལྟ་དང་རྒོད་དང་ལག་བཅང་དང༌། གཉིས་འཁྱུད་པ་དང༌། ཞེས་གསུངས་ཏེ། རྒྱུད་སྡེ་བཞི་ལྟར་ཉམས་སུ་ལེན་དགོས་ཏེ། དེ་ཡང་ཕྱག་རྒྱ་དེའི་སྐད་ཐོས་པ་ཙམ་གྱིས་བདེ་བ་སྐྱེ་ནུས་རབ་ཡིན་ལ། དེ་ཉིད་གཅིག་པུ་རང་ཉམས་སུ་བླངས་པས་ཆོག དེ་ཕྱག་རྒྱ་མའི་མཆུའི་སྦྲང་རྩི་འཇིབ་པ་ལུས་ཀྱི་གནས་ལ་རེག་པའོ། །ཕྱག་རྒྱ་གོས་མེད་པར་གཅེར་བུར་བྱས་ལ་རྒྱན་གྱིས་བརྒྱན་པའི་སྐེ་དང་སྨིན་མ་ལ་བལྟ། དེས་ཏིང་ངེ་འཛིན་མ་སྐྱེས་ན། ནུ་མ་དང༌། སྐེད་པ་ལ་བལྟ། དེས་ཀྱང་མ་སྐྱེས་ན་པདྨ་བྷ་ག་ལ་བལྟ། དེས་ཀྱང་མ་སྐྱེས་ན་དབང་པོ་གཉིས་སྦྱོར་བྱེད་པ་ཡིན་ཏེ། དེ་ཡང་མཁའ་གསང་བྱིན་གྱིས་བརླབ་པ་ནི་ཐོག་མར་རང་ཉིད་བཅོམ་ལྡན་འདས་ཧེ་རུ་ཀར་བསྒོམས་ལ། གསང་གནས་མི་དམིགས་པར་ཡི་གེ་ཧཱུྂ་ལས་རྡོ་རྗེ་རྩེ་གཅིག་པར་བསྐྱེད། དེའི་རྩེ་མོར་ཧཱུྂ། རྐེད་པར་ཨཱ༔ རྩ་བར་ཧཱུྂ་བསམ། ཡབ་ཀྱི་གསང་གནས་བྱིན་གྱིས་བརླབ་པའོ། །ཡུམ་གྱི་པདྨ་བྱིན་གྱིས་བརླབ་པ་ནི། དེ་ཡང་མི་དམིགས་པ་ལས་པདྨ་དམར་པོ་འདབ་མ་གསུམ་པ། འདབ་མ་གསུམ་ལ་ཡི་གེ་ཨ་རེ་རེ་བསམ། པདྨའི་དབུས་ཀྱི་ལྟེ་བའི་ཟེ་བ་ལ་ཡི་གེ་ཨོཾ་བསམས་ལ། པདྨ་དང༌། རྡོ་རྗེ་སྦྱར་བས་རྡོ་རྗེའི་རྩེ་མོའི་ཡི་གེ་ཧཱུྂ་དང༌། པདྨའི་ཟེ་བའི་ཡི་གེ་ཨོཾ་གཉིས་འཕྲོད་པས་མེ་བྱུང་སྟེ། དེའི་དུས་སུ་རྩ་བཟང་བ་ཀུན་ལ་བསྲུབ་གྲགས་ན་མདའ་འཕངས་པ་བཞིན་དུ་འཆོར་བ་ལ་ཚེགས་མེད་པས་རུས་སྦལ་འགྲོས་ལྟར་བྱ་གསུང༌།

དོན་གྱིས་རུས་སྦལ་གོ་ལེ་ག་ལེར་འགྲོ་བ་བཞིན་དུ་གོ་ལེར་བསྲུབས་པས་བདེ་བ་ཆེན་པོ་འབབ་པ་ནི་ཐིག་ལེ་ཡིན་ལ། ཟློག་པ་ནི་ཡུམ་གྱི་ཐིག་ལེ་འདྲེན་ནུས་པ། རང་གི་ཐིག་ལེ་འདྲེན་པ་ཡིན། རྡོ་རྗེ་དང་པདྨའི་ཟེ་བའི་ཡི་གེ་གཉིས་འཕྲོད་པས་དེ་ལས་མེ་བྱུང་བས། རང་གི་གསང་གནས་ནས་ཡར་མེ་འབར་ཏེ། སྤྱི་གཙུག་ཐོད་པའི་ནང་དུ། བཅོམ་ལྡན་འདས་ཧེ་རུ་ཀའི་ས་བོན་གྱི་ཡི་གེ་ཧཾ་ཡོད་པ་ལས། ཐིག་ལེ་བཅུ་དྲུག་ཏུ་ཕྲོམ་མེ་ཡོད་པ་ལས། མེའི་རྩེ་མོས་རེག་པས། དེ་རྣམས་ཞུ་ནས་མར་སོང་བས། འཁོར་ལོ་བཞི་རིམ་གྱིས་ཁེངས། བཀྲག་དང་ཡོན་ཏན་འདོན། མཐར་ཐུག་བཞི་པ་རྡོ་རྗེ་འཆང་ཆེན་པོའི་ཞབས་སུ་ཉི་མའི་གདན་འོང་བ་ནི། ཐིག་ལེ་དམར་པོ་བརྟན་པའི་བརྡ་ཡིན། སྤྱི་གཙུག་ནོར་བུ་ནི་ཐིག་ལེ་དཀར་པོ་བརྟན་པའི་བརྡ་ཡིན། གཞན་པ་རྣམས་ཕྱིར་འགྲིབ། ཕྱི་རོལ་ཉ་དང༌། གནམ་སྟོང་གིས་མཚོན། མི་ཉམས་པར་བྱེད་པ་ལ་རབ་ཕྱག་རྒྱ་ཆེན་པོ། འབྲིང་ལུས་ཀྱི་འཁྲུལ་འཁོར། དེ་ལ་མཐེ་བོང་སྲིན་ལག་གི་རྩར་བསྡམས་ནས་འཁྱུད་པའོ། །ཐ་མ་ཧཱུྂ་ངམ་ལུས་ཀྱི་འཁྲུལ་འཁོར་གྱིས་འདྲེན་པ་ཡིན་ཏེ། གསུས་པ་སྒལ་པ་ལ་བཅར་ལ་འདྲེན་པ་ཡིན། དེ་ལྟར་བྱས་པས་སྨད་ཀྱི་ཐེམ་བུ་བསྡམས་ནས་ཡར་ལོག་ནས་ལྟེ་བ་སྤྲུལ་པའི་སར་དགའ་བ། སྙིང་ཁར་མཆོག་དགའ། མགྲིན་པར་དགའ་བྲལ། སྤྱི་བོར་ལྷན་ཅིག་སྐྱེས་པའི་དགའ་བ་སྐྱེ་བ་ཡིན། སློབ་དཔོན་རྒྱལ་པོས་ཀྱང་འདི་དགོངས་པ་ཡིན། ཁྱད་པར་དུ་ཆོས་འདི་རྣལ་འབྱོར་བླ་ན་མེད་པའི་ཆོས་ཡིན། རྒྱུད་ཀྱི་དགོངས་པ་ཡིན་ཏེ། དེས་བདེ་བའི་ཡོན་ཏན་གྱི་སྟོབས་ཆེན་པོ་སྐྱེ་བར་བྱེད་པས། བདེ་བ་དེ་ཉིད་ཀྱི་ཁམས་འཕེལ་བར་བྱེད་པ་ཡིན་པས་འདི་ཆོས་རྗེ་ཕག་མོ་གྲུ་པའི་གསུང་སྒྲོས་ཡིན། ང་འབུ་སྙམ་ན། འདིའི་དུས་སུ་འགག་དང་ཉག་ག་སྡོམ་པ་ནི་ལམ་དུ་གཏོང་བ་ནི་ལྔ་ལྡན་ལྟར་ལམ་གཏོང་བྱ། ཁྱད་པར་སྟོབས་ཆེན་པོ་རྒྱས་པའི་དུས་སུ། ཆོས་འདི་ལྔས་གནད་དུ་བསྣུན་དགོས་པར་གོ་གསུང༌།

དེ་ལྟར་གྲོལ་ལམ་ལྟར་ཉམས་སུ་ལེན་ན། ཇི་ལྟར་ཉམས་སུ་ལེན་པ་ལགས་ཞུས་པས། རང་ཡི་དམ་གྱི་ལྷ་ཡབ་ཡུམ་དུ་སྒོམ་པ་ཡིན་མོད་གསུང༌། འོན་ཏེ་གོང་མ་ལྟར་རྒྱུད་སྡེ་བཞིའི་ཉམས་སུ་ལེན་ལུགས་ལྟར། ཕྱག་རྒྱ་རབ་འབྲིང་གསུམ་གྱི་བྱེ་བྲག་མཁའ་གསང་བྱིན་གྱིས་རློབ་པ་གོང་བཞིན་དུ་འཚལ་ལམ་ཞུས་པས། གོང་མ་ལྟར་ལྷག་ཆད་གང་ཡང་མི་བཏུབ་གསུང༌། ཞུས་ལན་བཞི་པ། ཆོས་རྗེ་རིན་པོ་ཆེ་ལ་བླ་མ་རིན་པོ་ཆེས་ཞུས་པ། དགེ་བར་གྱུར་ཅིག །དཔའ་བོ་མཁའ་འགྲོའི་སྲོག་གྱུར་རིན་ཆེན་གསུང༌། །གསང་སྔགས་ཚེ་འདིར་ཆོས་རྗེ་སྒྲུབ་པའི་ལམ། །ཞུས་དང་ཞུས་ལན་བཞི་པ་ཞེས་བྱ་བ། །ཤཱཀྱའི་དགེ་སློང་གྲགས་པ་འབྱུང་གནས་ཀྱིས། །ཆགས་ལམ་ལ་བརྟེན་ཞུས་པའི་དམ་ཆོས་ཡིན། རྫོགས་སོ།། །། ༄། །ཕྱི་སྡོམ་གསུམ་གནད་གཅིག་གི་མན་ངག། ན་མོ་གུ་རུ། དེ་ལ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་ཇི་སྙེད་ཅིག་གསུངས་པ་ཐམས་ཅད་བསྡུ་ན་སྡེ་སྣོད་རིན་པོ་ཆེ་རྣམ་པ་གསུམ་དུ་འདུས་ལ། དེའི་ཉམས་ལེན་གསུམ་ཡིན་ཏེ། དེ་ལ་མཐུན་ལུགས་དང༌། མི་མཐུན་ལུགས་གཉིས་ལས། དང་པོ་ལྟར་ན་གཉིས་ཀས་འཁོར་བ་སྤོང་བར་མཐུན། མི་མཐུན་པ་ལྟར་ན་སྤོང་ལུགས་མི་མཐུན་ཏེ། སོ་སོ་ཐར་པ་བས་ལས་མི་དགེ་བ་བཅུ་སྤོང་བར་འདོད། དེའང་ལུས་ཀྱི་སྡོམ་པ་ལེགས་པ་སྟེ། །ཞེས་པའོ། །བྱང་ཆུབ་སེམས་དཔས་གཞན་དོན་དུ་དེ་དག་གནང་བའི་སྐབས་ཡོད་པར་འདོད། །རྒྱལ་སྲས་རྣམས་ལ་དོ་གལ་ཆེན་པོས་ཀྱང༌། སྡིག་པ་མི་འབྱུང་དགེ་བ་ངང་གིས་འཕེལ། །ཞེས་སོ། །ཡང་བྱང་ཆུབ་སེམས་དཔའ་ཆེ་ལ་ལུས་ངག་མི་དགེ་བ་བདུན་གནང་ངོ་ཞེས་པ་དང༌། ཐུགས་རྗེས་མངའ་བས་རིང་གཟིགས་པས། །བཀག་པ་རྣམས་ཀྱང་དེ་ལ་གནང༌། །ཞེས་སོ། གསང་སྔགས་རིགས་འཛིན་གྱི་སྡོམ་པ་བས་རང་གཞན་གཉིས་ཀའི་དོན་དུ་བཅུ་ཀའང་གནང༌། ཉོན་མོངས་པ་ལམ་དུ་བྱེད་དེ། བླ་མེད་ཐེག་པར་ངེས་འབྱུང་ཕྱིར། །མི་དགེའི་ལས་རྣམས་ཀུན་སྤྱད་ཀྱང༌། །བྱས་ལ་མི་འགྱུར་ཚོགས་འགྱུར་ཏེ། །ཚུལ་ཁྲིམས་སྡོམ་པ་ཕུན་སུམ་ཚོགས། །ཞེས་སོ། །ད་སྡོམ་པ་གསུམ་གྱི་འབྲས་བུའང་ཐོབ་ཚུལ་གསུམ་དུ་འདོད།

འདུལ་བ་བས་སངས་རྒྱས་འདུལ་བ་གངས་ཆེན་མཚོ་ཟེར་ནས་འདུལ་བ་རང་གི་ངོ་བོར་སངས་རྒྱས་པར་འདོད། བྱང་ཆུབ་སེམས་དཔའི་སྡོམ་པ་བས་ངེད་ཀྱི་འདི་ལ་གཞི་ལམ་འབྲས་བུ་གསུམ་ག་འདི་རང་གིས་རྟོགས་པ་ཡིན་ཟེར། རྡོ་རྗེ་ཐེག་པ་རང་གཞུང་བ་རྣམས་ན་རེ། ངེད་ཀྱི་འདི་དང་པོ་ནས་ཕུང་པོ་ཁམས་དང་སྐྱེ་མཆེད་རྣམས་གདོད་མ་ནས་སངས་རྒྱས་ཡིན་པ་ལ་དབང་གིས་སྨིན་པར་བྱས་ནས། བསྐྱེད་རྫོགས་གཉིས་བསྒོམས་པས་ཚེ་འདིར་སངས་རྒྱས་པ་ཡིན་ཟེར། ད་སྡོམ་པ་གསུམ་གྱི་ཉམས་ལེན་ལ་བོད་ཡུལ་ན་གསུམ་དུ་བྱུང༌། སྡོམ་པ་ཡར་ལྡན་དང༌། འཆོལ་བསྲུང་དང༌། གནད་གཅིག་དང་གསུམ་དུ་བྱུང་ངོ༌། །དེ་ལ་བོད་ཡུལ་བ་ན་རེ། ད་སྡོམ་པ་ཡར་ལྡན་ཡིན་ཟེར་ཏེ། དེ་ཡང་མངའ་རིས་པའི་རབ་བྱུང་ལྟ་བུ་སྟེ། དེ་དང་པོ་མངའ་རིས་སུ་མར་ལ་དར་བས་ཨ་ཙ་ར་དམར་པོ་བྱ་བས། གཏོར་བུ་ཆོས་གོས་བླུག་སྣོད་སྔོ་ཤ་རེ་བ་ཁུར་བ་མང་པོས་ཆགས་ལམ་གྱི་དབང་བསྐུར་མང་པོ་བྱས་པ་དང་ཇོ་བོ་རྗེ་མངའ་རིས་སུ་བྱོན་པས་དེ་གསན་ཏེ་བཀག་པས་ཁོ་བྲོས་ནས་སོང་བ་ལྟ་བུ་སྟེ། དེས་ན་མངའ་རིས་ཀྱི་ཡར་ལྡན་དེ་མི་བཞེད། འཆོལ་བསྲུང་ནི་སྡོམ་པ་གསུམ་ཆ་བླངས་ནས་གསོ་སྦྱོང་དགག་དབྱེ་ལ་སོགས་པའི་གྲལ་དུའང་འགྲོ །མདོར་ན་འདུལ་བའི་ལས་བརྒྱ་རྩ་གཅིག་གི་གྲལ་དུའང་འགྲོ །ཐེག་ཆེན་གྱི་ལུགས་ཀྱང་བྱེད། གསང་སྔགས་ཀྱི་ཚོགས་ཀྱི་སྐབས་སུ་གླུ་ལེན་བྲོ་བརྡུང་བ་ལ་སོགས་པ་ལ་འཇུག་པ་སྟེ། མདོར་ན་སྤྱོད་པ་གང་མཁོ་མཁོ་བྱེད། སྡོམ་པ་གསུམ་ཀའི་བྲལ་དུ་འགྲོ་བ་དེའང་མི་བཞེད། འོན་ཀྱང་སྔ་མ་བས་ནི་དྲག་གསུང༌། ད་རེས་འདིར་ནི་དཔལ་ཕག་མོ་གྲུ་པའི་བཞེད་པ། སྡོམ་པ་གསུམ་གནད་གཅིག་ཡར་ལྡན་ཡིན་ཏེ། དེའང་དང་པོ་འཁོར་བ་ལ་སྐྱོ་བ་སྐྱེས་པའི་རྟེན་གྱི་གང་ཟག་ཅིག་ངེས་པར་དཀོན་མཆོག་གསུམ་ལ་སྐྱབས་སུ་སོང་ནས་སོ་ཐར་རིས་བདུན་གྱི་སྡོམ་པ་གང་རུང་ཞིག་ལེན། དེ་བྱང་ཆུབ་མཆོག་ཏུ་སེམས་བསྐྱེད་པ་ལ་ཐོག་མར་སྨོན་པ་སྐྱེད་བྱེད་ཀྱི་རྒྱུ་བཞི་ལས།

དང་པོ་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལས་བྱང་ཆུབ་ཀྱི་སེམས་སྐྱེ་ཞེས་པའི་བསོད་ནམས་ཀྱི་ཚོགས་ཕ་རོལ་ཏུ་ཕྱིན་པ་ལྔ་ཡིན། དེའི་ནང་ནས་ཡ་གྱལ་ཅིག་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡིན་པས་ན་ཚུལ་ཁྲིམས་དེ་སྨོན་པ་སྐྱེད་བྱེད་ཀྱི་རྒྱུར་ཡང་འགྲོ །སྨོན་པའི་སེམས་སྐྱེས་ནས་བསླབ་བྱའང་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལ་བསླབ་ཅེས་པས་དེ་ལྟར་སྨོན་པ་དེ་ཉིད་འཕེལ་བ་དེ་འཇུག་སྡོམ་གྱི་ངོ་བོ་ཡིན་ཏེ། ཚུལ་ཁྲིམས་རྣམ་པ་གསུམ་པོ་དེ་ཉམས་སུ་ལེན་པ་ཡིན། དེ་གསང་སྔགས་སུ་དབང་བསྐུར་བ་དང༌། དེ་རྣམ་སྣང་གི་སྡོམ་པ་ཡར་ལྡན་དུ་འོང་སྟེ། སངས་རྒྱས་རྣལ་འབྱོར་སྡོམ་པ་ལ། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་བཟུང་བར་བགྱི། །ཞེས་པ་ནི། རྣམ་སྣང་གི་སྡོམ་པ་ཡིན། དེ་ནས་དབང་བསྐུར་ནས་དམ་ཚིག་བསྲུང་དགོས་ཏེ། སྡོམ་པ་གཉིས་པོ་ཡར་ལྡན་དུ་འོང་བས། དེས་ན་སྡོམ་པ་གསུམ་པོ་གང་ལ་ལྟུང་བ་བྱུང་ཡང་བདེ་གཤེགས་བཀའ་འདས་ཀྱི་ལྟུང་བ་བྱུང་བས་ན། དེ་ལྟར་ན་རྗེ་ཕག་མོ་གྲུ་པའི་ཐུགས་དགོངས་སྡོམ་པ་གསུམ་གནད་གཅིག་ཡར་ལྡན་ཡིན་ནོ།། །།ད་འདི་མན་ཆད་བཀའ་རྒྱ་ཅན་ཡིན་པས། དེ་བཀའི་ས་མཚམས་དང་བཀའ་རྒྱ་ལས་འགལ་བའི་ཉེས་པ་བཀའ་རྒྱ་ལས་འདས་པའི་ཚད་དང་གསུམ། དེ་ལ་དང་པོ་ས་མཚམས་རང་ཉིད་ཀྱིས་ཁྲིད་བྱས་པའི་སློབ་མ་ཟེར་ཡང་ད་རེས་དཔལ་འབྲི་གུང་པ་ཆེན་པོའི་རྗེས་སུ་འབྲང་ངེས་པ། ཆོས་བྱས་པའི་བླ་མ་དེ་མིན་པ་བསམ་པ་མེད་པ་ལ་བསྟན། གཞན་ལ་བསྟན་ན་ས་མཚམས་ལས་འདས། དེའི་ཉེས་པ་ནི། ཁྱི་ནག་པོ་ཁ་མི་དཀར་བ་བརྒྱར་སྐྱེ། གཉིས་པ་འདས་པའི་ཚད་ནི། སྔོན་འགྲོ་ཚོགས་འཁོར་དང༌། རྗེས་ལ་གཙིགས་དང་བཀའ་རྒྱ་མི་བྱེད་པར་བསྟན་ན་བཀའ་ལས་འདས་པའི་ཚད་ཡིན། དེ་ལ་སྤྱིར་སྡོམ་པ་གསུམ་གནད་གཅིག་པར་ངོ་སྤྲོད་ལུགས་དུ་མ་ཡོད་པ་ལས།

ད་རེས་འདིར་སྟོབས་བཅུའི་འབྱུང་གནས་ཚུལ་ཁྲིམས་སུ་གནད་གཅིག་པར་བཞེད། ཚུལ་ཁྲིམས་ཀྱི་གནད་ཡོད་མེད་ལ་སྐྱོན་ཡོན་འབྱུང་ཚུལ་གྱི་སྡོམ་པ་གསུམ་གནད་གཅིག་གི་ངོ་གནད་ལྔར་མཆི་སྟེ། ཐེག་ཆེན་ལ་ཚུལ་ཁྲིམས་ཀྱི་གནད་མེད་ན་བྱང་ཆུབ་སེམས་དཔའ་སེངྒེ་ལྟ་བུ། ཐེག་ཆེན་ལ་ཚུལ་ཁྲིམས་ཀྱི་གནད་ཡོད་ན་བྱང་ཆུབ་སེམས་དཔའ་འཇམ་དབྱངས་ལྟ་བུ། སྔགས་ལ་ཚུལ་ཁྲིམས་ཀྱི་གནད་མེད་ན་གཤིན་རྗེའི་གཤེད་ཀྱི་རྣལ་འབྱོར་ལྟ་བུ་ནི། སྔོན་ཇོ་བོ་རྗེས་ཉིན་ཞིག་ཉེ་གནས་ལ་དམར་གཏོར་ཞིག་ཁྱེར་ལ་ཤོག་གསུང་ནས། དམར་གཏོར་དེ་བསྔོས་ནས་ཕྱག་གི་རྣམ་འགྱུར་མང་པོ་ཞལ་གྱི་ཕྱེ་བཙུམ་དང་སྤྱན་གྱི་འབྱེད་འཛུམ་མང་པོ་བྱས། དེའི་ཕྱི་ནང་ཉེ་གནས་ཀྱིས་ཞུས་པ་ལ། བི་ཀ་མ་ལའི་དགེ་འདུན་གྱི་གནས་བརྟན་གྱི་ལོ་རྒྱུས་གསུངས་པས་དོན་འདི་ལྟ་བུ་ལ་དགོངས་ནས་ཐམས་ཅད་མཁྱེན་པས་འདུལ་བར། མ་བྱིན་པར་ལེན་པའི་སྐབས་སུ། དེང་ཕྱིན་ཆད་ཁྱོད་ཀྱིས་གཞན་གྱིས་བདག་ཏུ་བཟུང་བ་ལ་ཏིལ་གྱི་ཕུབ་མ་ཙམ་ཡང་བླ་བར་མི་བྱ་ན། མ་ཤ་ཀ་ལྔའམ། དེ་བས་ལྷག་པ་ལྟ་ཅི་སྨོས། །ཞེས་གསུངས་སོ། །གནད་ཡོན་ན་ཨུ་རྒྱན་གྱི་རྒྱལ་པོ་ལྟ་བུ་ནི་ལྭ་བ་པ་ལ་ཕྱི་དྲོའི་ཁ་ཟས་བསྐྱལ་བའི་གླེང་བཞི་ལས་བྱུང་སྟེ། ཨུ་རྒྱན་རྒྱལ་པོ་ལ་ཕམ་ལྷག་དང་པོ་གཉིས་མ་བྱུང༌། བུད་མེད་ཀྱི་ཡུལ་ལ་མིག་གིས་བལྟས་ཏེ་བལྟ་བའི་ལྟུང་བྱེད་མ་བྱུང༌། ཡན་ལག་གི་རྣམ་པ་ལ་བལྟ་བའི་ཉེས་བྱས་མ་བྱུང་བས་རྫུན་པས་བདེན་པ་ནི་མི་འགྲུབ་སྟེ། བདེན་པ་ནི་བདེན་པ་ཉིད་ཀྱིས་འགྲུབ་པའོ། །ཐམས་ཅད་འཛོམ་ན་ངེད་ཀྱི་སྟོན་པ་ལྟ་བུ་འབྱུང་སྟེ་གནད་ལྔའོ། །འོ་ན་དེ་ལྟར་སྡོམ་པ་གསུམ་པོ་དེ་སྟོབས་བཅུའི་འབྱུང་གནས་ཚུལ་ཁྲིམས་སུ་གནད་གཅིག་ན་སྡོམ་པ་གསུམ་དུ་འོང་བ་ཅི་ཡིན་སྙམ་ན། བདག་པོ་གསུམ་གྱི་ཁྱད་པར་གྱིས་གསུམ་དུ་བྱུང་བ་ཡིན་གསུང༌། སྤང་བླང་ལ་ཁྱད་པར་མེད་དེ། གསུམ་ཀས་ཀྱང་སྤང་བྱ་མི་དགེ་བ་སྤོང་བར་གཅིག

བསྒྲུབ་བྱ་དགེ་བ་བཅུ་སྒྲུབ་པར་ཡང་གཅིག དེ་ལ་བདག་པོ་ཞེས་བྱ་བ་ནི། སོ་སོ་རང་རང་གི་བསམ་པ་ལ་འཇོག་སྟེ། རང་ཉིད་གཅིག་པུ་ཞི་བདེ་ཐོབ་པར་འདོད་པ་སོ་སོ་ཐར་པའི་སྡོམ་པའམ་བདག་པོ། རང་གཞན་ཐམས་ཅད་རྫོགས་པའི་སངས་རྒྱས་ཐོབ་པར་འདོད་པ་བྱང་ཆུབ་སེམས་དཔའི་སྡོམ་པའམ་བདག་པོ། ལུས་ངག་ཡིད་གསུམ་སྐུ་གསུང་ཐུགས་རྡོ་རྗེར་ངོ་སྤྲོད་པ་རིག་པ་འཛིན་པའི་སྡོམ་པའམ་བདག་པོ་སྟེ། དེས་ན་བདག་པོ་གསུམ་གྱིས་དབང་བྱས་མ་བྱས་ཀྱི་ཁྱད་པར་ལ། འདིར་རྩ་བའི་ཚིག་དྲུག་སྟེ། སོ་ཐར་གྱིས་ཐེག་ཆེན་བདག་མ་བྱས་ན་ཉན་ཐོས་སིནྡྷ་བ་ལྟ་བུ། ཐེག་ཆེན་གྱི་བདག་པོས་སོ་སོ་ཐར་པ་བདག་བྱས་ན་དགེ་སློང་རྒྱ་མཚོའི་རྒྱལ་མཚན་ལྟ་བུ། རིག་འཛིན་གྱི་བདག་པོས་ཐེག་ཆེན་བདག་བྱས་ན་གསང་བདག་ལྟ་བུ། མ་བྱས་ན་བྱམས་པ་ལྟ་བུ། སོ་སོ་ཐར་པ་བས་ཐེག་ཆེན་བདག་བྱས་ན་ཤཱ་རིའི་བུ་ལྟ་བུ། སོ་ཐར་གྱིས་བདག་པོས་གསང་སྔགས་བདག་བྱས་ན་ཧེ་བཛྲ་སྒྲུབ་པའི་རྣལ་འབྱོར་པ་ལྟ་བུ་སྟེ། དེ་ལ་དང་པོ་ཉན་ཐོས་སིནྡ་བ་ལྟ་བུ་ནི། ཐེག་ཆེན་གྱི་སྒྲ་རྣ་བས་ཐོས་མི་བཟོད་པ་ཞིག་བྱུང་བ་ན་རེ། ངེད་ཀྱི་ཉན་ཐོས་རྒན་པོ་རྣམས་ཐོག་མ་ནས་མཐའ་མའི་བར་དུ་བཅོམ་ལྡན་འདས་དང་འགྲོགས་པ་ལ་ཐེག་ཆེན་བྱ་བ་གསུངས་པ་མེད། ཕྱིས་ཀྱི་དུས་སུ་ཀླུ་སྒྲུབ་བྱ་བ་ཆད་ལྟ་བ་ཅིག་བྱུང་བས་དེས་བྱས་པ་ཡིན་ཟེར། གཉིས་པ་དགེ་སློང་རྒྱ་མཚོའི་རྒྱལ་མཚན་ནི། གདུལ་བྱ་འདུལ་བ་ལ་ཞབས་མཐིལ་ལ་སོགས་པ་སྐུའི་གནས་རྣམས་གང་ནས་ཉི་མ་དང་ཟླ་བ་དྲང་སྲོང་ལ་སོགས་པ་དང༌། ཞལ་ནས་ཉན་ཐོས་དང༌། སྨིན་མཚམས་ནས་རང་སངས་རྒྱས་དང༌། དཔྲལ་བ་ནས་ས་བཅུའི་བྱང་ཆུབ་སེམས་དཔའ་རྣམས་དང༌། སྤྱི་གཙུག་ནས་སངས་རྒྱས་བཅོམ་ལྡན་འདས་རྣམས་བྱུང་སྟེ། སེམས་ཅན་དཔག་ཏུ་མེད་པའི་དོན་མཛད་པ་དེ་སོ་ཐར་གྱི་སྡོམ་པའི་གནད་དང་ལྡན་པ་ལས་བྱུང་ངོ༌། །གསུམ་པ་གསང་བདག་ལྟ་བུ་ནི། དེ་སངས་རྒྱས་པའི་ཞིང་དེར་ངེད་ཀྱི་སྟོན་པ་བཞིན་དུ་གསང་སྔགས་འབྱུང་བའོ། །བཞི་པ་མ་བྱས་ན་བྱམས་པ་ལྟ་བུ་དེ་སངས་རྒྱས་པའི་ཞིང་གསང་སྔགས་མི་འབྱུང་བའོ། །ལྔ་པ་ཤཱ་རིའི་བུ་ལྟ་བུ་ནི་སྤྱོད་པ་རླབས་པོ་ཆེ་ལ་འགྱོད་པས་འདི་ལྟ་བུའི་སེམས་ཅན་སུས་ཐུལ་བར་ནུས་སྙམ་ནས་ས་དྲུག་པ་བ་ཉན་ཐོས་སུ་ལྟུང་བ་ལྟ་བུའོ། །དྲུག་པ་ཧེ་བཛྲ་བསྒྲུབས་པའི་རྣལ་འབྱོར་པ་ནི།

རྒྱ་གར་དུ་རྣལ་འབྱོར་པ་ཞིག་གིས་ཀྱེ་རྡོ་རྗེ་བསྒྲུབས་པས་ཕྱིས་དགྲ་བཅོམ་པ་ཐོབ་པ་ལྟ་བུ་སྟེ། ཤཱ་རིའི་བུ་དང་འདི་གཉིས་ནི་གསུང་རབ་ན་མི་བཞུགས། ཇོ་བོའི་གསུང་ཡིན་ཏེ། དབང་བྱས་མ་བྱས་ཀྱི་འགྲོ་ལྡོག་གི་ཚིག་དྲུག་གོ །དེ་ནས་སྡོམ་པ་གསུམ་པོ་སོ་སོ་རང་རང་གནད་རེ་རེ་དང་མི་ལྡན་ན་ཤོར་ཀེ་རེ་རེ་འབྱུང་སྟེ། སོ་ཐར་རང་ལ་གནད་མེད་ན་ཨེ་ལེའི་འདབ་ལྟ་བུ། ཐེག་ཆེན་རང་ལ་གནད་ཅིག་མེད་ན་དེད་དཔོན་སྙིང་རྗེ་ཆེན་པོ་ལྟ་བུ། གསང་སྔགས་རང་ལ་གནད་ཅིག་མེད་ན་བྲམ་ཟེ་ཙ་ནག་ཀྱ་ལྟ་བུ། དེ་ལ་གནད་ནི་སྡོམ་པ་གསུམ་ཀས་མི་དགེ་བ་བཅུ་སྤོང་བར་གནད་གཅིག་པ་ལ། ཨེ་ལེའི་འདབ་ཀྱིས་དེ་བཞིན་གཤེགས་པ་འོད་སྲུང་ཀྱི་བསྟན་པ་ལ་བཅས་པ་དང་འགལ་བས། ངག་གི་སྒོ་ནས་བཞི་ཡིན་པའི་ཚིག་རྩུབ་ཀྱིས་ཨེ་ལེའི་ཕུང་པོ་གཅད་པས་ངན་སོང་དུ་ཀླུར་སྐྱེས། དེད་དཔོན་སྙིང་རྗེ་ཆེན་པོས། ལུས་ཀྱི་སྒོ་ནས་གསུམ་ཡིན་པའི་སྲོག་གཅོད་པ་བྱས་པས་ལོ་བརྒྱ་སྟོང་མང་པོ་དམྱལ་བར་སོང༌། བྲམ་ཟེ་ཙ་ནག་ཀྱས་གཤིན་རྗེ་གཤེད་ལ་བརྟན་པ་ཐོབ་པས་རྒྱལ་པོ་ཞིག་གི་བླ་མཆོད་བྱས་ནས་དགྲ་ཐམས་ཅད་བྲུབས་ཏེ་མཐུ་རྒྱབ་སྟེ་བསད་པས་ཕྱིས་དམྱལ་བར་ཡུན་རིང་པོ་སྐྱེས། དེ་ནས་ཡི་དྭགས། དེ་ནས་དུད་འགྲོ། མཐར་མིར་སྐྱེས་ནས་རང་སངས་རྒྱས་སྐྱེ་བ་ཀུན་སྙོམ་ཞེས་བྱ་བ་ལ་གདུགས་ཚོད་ཕུལ་བ་དང་ཐ་མ་རང་སངས་རྒྱས་ཀྱི་བྱང་ཆུབ་ཐོབ། ད་ནི་སྡོམ་པ་གསུམ་ག་རེ་རེ་བཞིན་དུའང་གནད་གཅིག་དང་ལྡན་ན་སོ་ཐར་གྱི་སྡོམ་པ་རྐྱང་པ་ཡིན་ཡང་ཉན་ཐོས་པ་འཕགས་པ་འོད་སྲུང་ཆེན་པོ་ལྟ་བུ། བྱང་ཆུབ་སེམས་པའི་སྡོམ་པ་རྐྱང་པ་ཡིན་ཡང་བྱང་ཆུབ་སེམས་དཔའ་ཟླ་འོད་གཞོན་ནུ་ལྟ་བུ། སྔགས་ཀྱི་དམ་ཚིག་རྐྱང་པ་ཡིན་་ཡང༌། རིགས་འཛིན་ལ་རྒྱལ་པོ་ཨིནྡྲ་བྷོ་དྷི་ལྟ་བུ་གསུམ་ལྡན་རྟགས་དང་ཆོ་གའི་སྒོ་ནས་བླངས་པ་སློབ་དཔོན་འཕགས་པ་ལྟ་བུ། དེ་གསུམ་རྐྱང་པ་མཐར་ཕྱིན་པ་ལ་འབྲས་བུ་ལའང།

སོ་ཐར་རྐྱང་པ་མཐར་ཕྱིན་པའི་འབྲས་བུ་རང་སངས་རྒྱས་ལེགས་སྨོན་ལྟ་བུ། ཐེག་ཆེན་རྐྱང་པ་མཐར་ཕྱིན་པའི་འབྲས་བུ་དེ་བཞིན་གཤེགས་པ་ཀུན་ཏུ་གཟིགས་ལྟ་བུ། གསང་སྔགས་རྐྱང་པ་མཐར་ཕྱིན་པའི་འབྲས་བུ་དུར་ཁྲོད་ཀྱི་དབུས་སུ་ཧེ་རུ་ཀར་སངས་རྒྱ་བ་སྟེ་རྡོ་རྗེ་འཆང་ཆེན་པོ་དཔལ་ཁྲག་འཐུང་ཆེན་པོ་ལྟ་བུ། སྔགས་མ་གཏོགས་པ་གཉིས་པོས་མི་འདུལ་བ་ཅིག་འོང༌། གསུམ་ག་མཐར་ཕྱིན་པའི་འབྲས་བུ་བདག་ཅག་གི་སྟོན་པ་སངས་རྒྱས་བཅོམ་ལྡན་འདས་ཐུབ་པ་ཆེན་པོ་ཤཱཀྱའི་རྒྱལ་པོ་ལྟ་བུ། ཞི་བས་འདུལ་བ་ལ་སེམས་དཔའ་བརྒྱད། དྲག་པོས་འདུལ་བ་ལ་ཁྲོ་བོ་བཅུ། དམན་པས་འདུལ་བ་ལ་མཆོག་བརྒྱད། དེའང་ཉན་ཐོས་ཀྱི་དབུས་སུ་མཆོག་གི་སྤྲུལ་པ་མཛད་ནས་བསླབ་པའི་གཞི་འཆའ། བྱང་ཆུབ་སེམས་དཔའ་ཆེན་པོ་རྣམས་ཀྱི་དབུས་སུ་བཅོམ་ལྡན་འདས་རྣམ་པར་སྣང་མཛད་ལྟ་བུར་མཛད་ནས་ཐེག་པ་ཆེན་པོའི་མདོ་སྡེ་རྣམས་གསུངས། སྔགས་ཀྱི་དཀྱིལ་འཁོར་གྱི་དབུས་སུ་ཧེ་རུ་ཀར་མཛད་ནས་རྒྱུད་སྡེ་རྣམས་གསུངས། ད་འདི་ལྟ་བུ་དེ་ལ་འཇིགས་པའི་གཡང་ས་ཡོད་མེད་ཐེག་དམན་གྱི་གོལ་སར་འགྲོ་མི་འགྲོ། ལས་དང་ཆོ་ག་ལ་དབང་མི་དབང༌། ལམ་དང་འབྲས་བུ་ལ་ཤོར་ཀེ་ཡོད་མེད་དང་བཞི་ཡིན། དེ་ལ་གནད་དང་བྲལ་ན་འཇིགས་པའི་གཡང་ས་ཡོད་དེ། སྡོམ་པ་གསུམ་པོ་གང་ལ་གནད་མེད་ན། འཇིགས་པའི་གཡང་ས་ཡོད་དེ། ད་རེས་ངན་སོང་གསུམ་ཡིན་པས་ངན་སོང་དུ་འགྲོ། གནས་སྐབས་སུ་བསམ་པ་དམན་པ་སྐྱེས་ན་ཐེག་དམན་གྱི་གོལ་སར་འགྲོ་སྟེ། ཐེག་པ་འོག་མ་གཉིས་སུ་འགྲོ། སུམ་ལྡན་རྟགས་དང་ཆོ་གའི་སྒོ་ནས་བླངས་པའི་གནད་གཅིག་ཡོད་ན་སློབ་དཔོན་འཕགས་པའམ་ངེད་ཀྱིས་ཡབ་སྲས་གསུམ་པོ་ལྟ་བུ་ཡིན་པས་ན་ལས་དང་ཆོ་ག་ལ་དབང༌། སུམ་ལྡན་རྟགས་དང་ཆོ་གའི་སྒོ་ནས་མ་བླངས་པའི་གནད་གཅིག་ནི། སློབ་དཔོན་རྒྱལ་པོའམ། རྗེ་བཙུན་མི་ལ་ལྟ་བུ་ཡིན་ཡང་འདུལ་བའི་ལས་རྒྱ་རྩ་གཅིག་ལ་མི་དབང༌། མ་བླངས་པའི་གནད་གཅིག་ནི།

སློབ་དཔོན་རྒྱལ་པོ་ལ་འབར་ཏེ། སེངྒེས་མཆོང་སར་བོང་བུས་མཆོངས་པས་སྐེད་པ་ཆག ལམ་དང་འབྲས་བུ་ལ་ཤོར་ཀེ་ཡོད་མེད་ནི། གསུམ་ལྡན་རྟགས་ཆོས་ཁྱད་པར་བྱས་པའི་གནད་གཅིག ངེད་ཀྱི་ཡབ་སྲས་གསུམ་པོ་ལྟ་བུ་ལ་ཤོར་ཀེ་མི་འོང་ཏེ་ཡོན་ཏན་མང་པོ་ཡོད་པའི་སྡོམ་པ་གསུམ་ག་ཡང་མཐར་ཕྱིན་པའི་འབྲས་བུ་དེ་ངེད་ཀྱི་སྟོན་པ་ལྟ་བུར། དུར་ཁྲོད་ཀྱི་དབུས་དང༌། བྱང་ཆུབ་སེམས་དཔའི་དབུས་དང༌། ཉན་ཐོས་ཀྱི་དབུས་ལ་སོགས་པར་གང་ལ་གང་འདུལ་གྱི་སྐུར་བསྟན་ནས། དུབ་པ་མེད་པར་གདུལ་བྱ་མཐའ་དག་ལ་མི་འདུལ་བ་མེད། འཇིགས་པའི་གཡང་སར་མི་ལྟུང༌། ལས་དང་འབྲས་བུ་ལ་ཤོར་ཀེ་མེད་པས་རྒྱུ་རྐྱེན་གྱི་རྟེན་འབྲེལ་ཕུན་སུམ་ཚོགས། མཐར་ཐུག་འཕྲིན་ལས་གང་ལ་གང་འདུལ་ལྷུན་གྱིས་གྲུབ་པར་འབྱོན། རྟགས་དང་ཆོ་ག་ལ་མ་བརྟེན་པ་ལ་ཤོར་ཀེ་འོང་སྟེ། རྒྱུ་ལ་ཤོར་ཀེ་བྱུང་ན་ལམ་ལ་ཤོར་ཀེ་འོང༌། ལམ་ལ་ཤོར་ཀེ་བྱུང་ན་འབྲས་བུ་ལ་ཤོར་ཀེ་འོང༌། སངས་རྒྱས་ནས་ཀྱང་སྣ་གཅིག་གིས་འདུལ་བ་མ་གཏོགས་པ་གཉིས་པོས་མི་འདུལ་ཏེ། རྒྱུ་གང་སོང་བའི་འབྲས་བུ་འོང་བས་ན། དེ་བཞིན་གཤེགས་པ་ཞི་བའི་བློ་གྲོས་དང༌། དེ་བཞིན་གཤེགས་པ་ཀུན་ཏུ་གཟིགས་ཀྱི་ཁྱད་པར་ལྟ་བུ་ཡིན་པས་སྡོམ་གསུམ་གནད་གཅིག་གི་མཐར་ཐུག་གི་འབྲས་བུ་འདི་གཉིས་ཀྱི་དོན་ཤེས་པར་གྱིས། སྡོམ་གསུམ་གནད་གཅིག་འདི་ཆོས་རྣམས་ཀྱི་རྒྱལ་པོ། ཚེ་གཅིག་གིས་སངས་རྒྱས་སྒྲུབ་པའི་ཐབས་གཞན་ལས་ཁྱད་པར་དུ་འཕགས་པའི་བཞེད་པའོ། །ཕྱི་སྡོམ་གསུམ་གནད་གཅིག་ཁོག་འབུབས་ལུས་ལྟ་བུའོ།། །། ༄། །ནང་སྡོམ་གསུམ་གནད་གཅིག། ན་མོ་གུ་རུ། རྗེ་འགྲོ་བའི་མགོན་པོ་བླ་མ་རིན་པོ་ཆེའི་ཞལ་ནས། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཁམས་གསུམ་གྱི་སེམས་ཅན་ཐམས་ཅད་ཀྱི་དོན་དུ་ཆོས་གསུངས་པ་ཐམས་ཅད་བསྡུས་ན་ཆོས་ཀྱི་འཁོར་ལོ་གསུམ་དུ་འདུ། དེ་གསུམ་གྱི་དོན་གང་ཟག་གཅིག་གིས་ཉམས་སུ་ལེན་ན་སྡོམ་པ་གསུམ་དུ་འདུ།

དེ་གསུམ་ཀས་ཀྱང་མི་དགེ་བ་བཅུ་སྤོང་བ་དང༌། དགེ་བ་བཅུ་སྒྲུབ་པར་གནད་གཅིག འོ་ན་གསུམ་དུ་འོང་བ་ཅི་ཡིན་སྙམ་ན། གང་ཟག་གསུམ་གྱི་བསམ་པ་རིགས་མི་གཅིག་པས་སྡོམ་པ་གསུམ་དུ་བྱུང༌། དེས་ན་སྡོམ་པ་གསུམ་ག་ལ་གེགས་ཤིག་ཡོད་པ་དེ་ངོས་འཛིན་ནམ། ཆགས་པའམ། ཞེན་པའམ། འཛིན་པ་དེ་གསུམ་དོན་གཅིག་པ་ཡིན་པས་སོ། །དེས་ན་དེ་གསུམ་ཀའི་རྩ་བ་དངོས་པོ་ལ་མངོན་པར་ཞེན་པ་དེ་སྤོང་བར་ཡང་གནད་གཅིག་གོ། །གསུམ་ཀས་ཀྱང་དེ་མ་སྤངས་ན་ཡོན་ཏན་རྒྱུད་ལ་མི་སྐྱེ་སྟེ། ཇི་ལྟར་འཛིན་པ་དེ་ལྟར་ཀུན་ནས་ཉོན་མོངས་བསྟན། བདག་དང་བདག་གིར་མི་དམིགས་རྣམ་པར་བྱང་བར་གསུངས། །ཞེས་པས་སོ། །དེ་ལྟར་ན་དངོས་པོ་གང་ལའང་ཆགས་པ་དང༌། འཛིན་པ་ཞེན་པ་མེད་པའི་ཉམས་ལེན་གྱི་གནད་ཅིག་ཡོད་ན་སྡོམ་པ་གསུམ་གང་རུང་ལ་ཡོད་ཀྱང་འབྲས་བུ་ཡོན་ཏན་སོ་སོ་ནས་འབྱུང་བ་བཀའ་དང་བསྟན་བཅོས་ལས་འབྱུང་བས། གཞན་ལས་ཤེས་པར་བྱའོ། །ཁྱད་པར་དུ་རིག་པ་འཛིན་པ་སྔགས་ཀྱི་ཉམས་ལེན་ལ་མཚོན་ན་འདོད་ཆགས་ལ་མངོན་ཞེན་མེད་པའི་ཚུལ་གྱིས་ཉམས་སུ་བླངས་ན། ཨུ་རྒྱན་གྱི་རྒྱལ་པོ་ལྟ་བུ་དང༌། ཞེ་སྡང་ལ་སློབ་དཔོན་པདྨ་ལྟ་བུ། གཏི་མུག་ལ་སློབ་དཔོན་ལྭ་བ་པ་ལྟ་བུའོ། །དེ་ལྟར་ན་དུག་གསུམ་ལ་སོགས་གང་ལའང་མངོན་ཞེན་མེད་པའི་ཉམས་ལེན་དེ་ལྟ་བུ་བྱས་ན་སྡོམ་པ་གསུམ་པོ་གང་ལའང་འབྲས་བུ་ཡོན་ཏན་འབྱུང་ངོ༌། །འདི་ན་མར་ལ་མཚམས་སྦྱོར་གྱི་ཚིག་བཀའ་རྒྱ་ཅན་ཡིན་པས་སྡོམ་པ་གསུམ་གང་གི་སྒོ་ནས་ཉོན་མོངས་པ་གང་ལའང་ཆགས་འཛིན་མེད་པའི་ཉམས་ལེན་བྱས་ན་ཡོན་ཏན་དེ་ལྟར་འབྱུང་ཡང་བདག་ཅག་རབ་ཏུ་བྱུང་བ་སྒོམ་ཆེན་པ་རྣམས་ལ་ནི་གསུམ་ལྡན་རྟགས་དང་ཆོ་གའི་སྒོ་ནས་བླངས་པ་འདི་དགོས་པས་དེའི་དོན་ཉམས་སུ་ལེན་པའི་ཚུལ་འདི་ལ་རྩ་བའི་ཚིག་གསུམ་ཡིན་ཏེ། བསམ་པ་གདུག་པའི་དུག་དབྱུང་བ། བྱང་ཆུབ་སེམས་ཀྱི་རྩིས་བསྒྱུར་བ། ལུས་ངག་ཡིད་གསུམ་སྐུ་གསུང་ཐུགས་རྡོ་རྗེར་སྒྲུབ་པ།

དེ་ལའང་དང་པོར་དགེ་ཚུལ་དགེ་སློང་གང་ཡིན་ཡང་བསམ་པ་གདུག་པའི་དུག་དབྱུང་དགོས་ཏེ། དུག་ནི་གང་དངོས་པོ་ལ་མངོན་པར་ཞེན་པ་དེ་ཕྱུང་བ་ཡིན་པས་དེའི་རྗེས་ལ་བྱང་ཆུབ་ཀྱི་སེམས་ཀྱི་རྩིས་སྒྱུར་བས་བྱང་ཆུབ་སེམས་དཔའི་སྡོམ་པར་འོང༌། དེ་ནས་དབང་བསྐུར་བའི་དོན་ལུས་ངག་ཡིད་གསུམ་སྐུ་གསུང་ཐུགས་རྡོ་རྗེར་སྒྲུབ་པ་སྟེ། དེ་རིག་འཛིན་སྔགས་ཀྱི་སྡོམ་པར་འོང༌། དེ་ལྟར་གསུམ་ལྡན་རྟགས་དང་ཆོ་གའི་སྒོ་ནས་སྡོམ་པ་གསུམ་ཆར་ཉམས་སུ་བླངས་ན་འབྲས་བུ་སྤང་གཉེན་ནམ་བྲལ་འབྲས་ཕུན་སུམ་ཚོགས་པ་འབྱུང་སྟེ། འདིར་གཙོ་བོ་ཞེ་སྡང་ལ་མཚོན་ན། དཔལ་འབྲི་གུང་པ་ཆེན་པོ་ལྟ་བུ། ཐུགས་ཤིན་དུ་ཐུ་བ་ང་སྐྱུ་ར་སྨྲ་བཅད་པ་ཡིན། ལྷ་འདྲེ་མི་གསུམ་གྱི་མ་ཐུབ་པ་ཡིན་གསུང་བས་ན་དེ་ལྟ་བུའི་ཞེ་སྡང་ལ་མངོན་ཞེན་མེད་པའི་ཉམས་ལེན་ཏེ་གོང་གི་བསམ་པ་གདུག་པའི་དུག་ཕྱུང་བ་ཡིན་ཏེ་མངོན་ཞེན་དང་བྲལ་ནས་བྱང་ཆུབ་ཀྱི་སེམས་བཟུང་བ་དེ་བྱང་ཆུབ་ཀྱི་རྩིས་བསྒྱུར་བ་ཡིན་ཏེ། བྱང་ཆུབ་ཀྱི་སེམས་དང་བསལ་གཞག་མེད་པར་སྐུ་གསུང་ཐུགས་རྡོ་རྗེར་སྒྲུབ། དེ་ལྟར་ཆོས་སྐུ་མཐར་ཐུག་བརྙེས་པའི་དུས་ན་ཐུབ་པའི་བསྟན་པ་རིན་པོ་ཆེ་དར་རྒྱས་སུ་མཛད་པ་དང༌། གཉིས་པ་གཞུ་སྟོད་ལྡོང་ཏོང་གཉིས་ཀྱི་ས་མཚམས་ཤིན་ཏུ་རྩུབ་པའི་ས་ཁུལ། མི་ཞེ་སྡང་ཅན་མང་པོས་ཞབས་ལ་གཏུགས་ཤིང་དབང་དུ་འདུ་བ་དེ་གཙོ་བོར་ཞེ་སྡང་ལ་ཉམས་ལེན་བྱས་པའི་གནད་ཀྱི་བྲལ་འབྲས་ཡིན་གསུང༌། གཙོ་བོར་འདོད་ཆགས་ལའང་དེ་ཁོ་ན་བཞིན་དུ་ཉམས་སུ་བླངས་པས་རྗེ་ཕག་མོ་གྲུ་པ་ལྟ་བུ་སྟེ། བོད་ཁམས་ཀྱི་དགེ་སློང་ཙམ་ལ་བཙུན་པ་ཚུལ་ཁྲིམས་ཀྱི་མཐུ་ལས་གདུལ་བྱའང་གང་ན་འདོད་ཆགས་ཤས་ཆེ་བའི་ཡུལ་ངམ་ཤོད་ལྟ་བུའམ། བུད་མེད་ཐམས་ཅད་ཀྱང་གཟུགས་མཛེས་པ། སྐྱེ་བྱད་བཟང་བ། ཆགས་པ་ཆེ་བ། རྒྱན་ཆ་བཟང་བ་དེ་ལྟ་བུའི་ཡུལ་དུ་བཞུགས་དགོས་པ་སྟེ་གོང་གི་ཉམས་ལེན་གྱི་གནད་ཀྱི་བྲལ་འབྲས་ཡིན་གསུང༌།

གསུམ་པ་གཏི་མུག་ལ་ཉམས་ལེན་དེ་བཞིན་དུ་བྱས་ན། རྗེ་སྒམ་པོ་པ་ལྟ་བུ་ཡིན་ཏེ། ཡུལ་དྭགས་པོའི་ས་ཆ། མི་ཐམས་ཅད་བླུན་པ། དྭགས་ལྷ་སྒམ་པོའི་གནས་དེ་ཉིད་ཀྱང་ཀླུའི་རྒྱལ་པོ་སོག་མ་མེད་པའི་ཕོ་བྲང་ཡིན་ཞིང༌། དེས་སྦྱིན་བདག་བྱེད་པ་དེའང་གཏི་མུག་དང་བྲལ་བའི་བྲལ་འབྲས་ཡིན། དེ་ལྟར་ན་གསུམ་ལྡན་རྟགས་དང་ཆོ་གས་ཕྱེ་བའི་སྒོ་ནས་ཉོན་མོངས་པ་དུག་གསུམ་པོ་རེ་རེ་ལའང་ཆོས་གསུམ་ཆར་གྱིས་མངོན་པར་ཞེན་པ་མེད་པས་ཉམས་སུ་བླངས་ན་འབྲས་བུའང་སྤང་གཉེན་རིགས་མཐུན་པའི་འབྲས་བུ་འབྱུང་བ་ཡབ་སྲས་གསུམ་པོ་ལྟ་བུ་ཡིན། གཞན་ཡང་ཞེ་སྡང་ལ་ཆོས་གསུམ་གྱིས་ཉམས་ལེན་བྱས་ན་བྲལ་འབྲས་ལ་ཐུགས་རྣམ་པར་དག་པ་བཅོམ་ལྡན་འདས་མི་འཁྲུགས་པ་ལྟ་བུ་སྟེ། རྡོ་རྗེའི་རིགས་སུ་སངས་རྒྱ། དེས་ན་རིགས་བཞི་པོའང་དེས་གོ་བའོ། །ཡང་ནད་དང་སྡུག་བསྔལ་དང༌། ཐ་ན་གཞན་གྱི་ཚིག་ངན་ལ་སོགས་པ་ལའང༌། གོང་གི་ལྟར་ཉམས་སུ་བླངས་ན་བྲལ་འབྲས་སོ་སོར་འབྱུང༌། དེས་ཀུན་ལ་འགྲེའོ། །འདིས་སྨོས་པར་མི་ནུས་སོ། །ནང་སྡོམ་གསུམ་ནད་གཅིག་ཉམས་ལེན་གྱི་སྙིང་པོའོ།། །། ༄། །གསང་བ་སྡོམ་གསུམ་གནད་གཅིག། ན་མོ་རཏྣ་གུ་རུ། རྗེ་བླ་མེད་ཆོས་རྗེའི་ཞལ་སྔ་ནས་སངས་རྒྱས་བཅོམ་ལྡན་འདས་ཀྱིས་ཆོས་ཇི་སྙེད་ཅིག་གསུངས་པའི་དོན་བསྡུས་ན་ཐེག་པ་ཆེ་ཆུང་གཉིས་སུ་འདུ་བ་ཡིན་གསུང༌། ཐེག་ཆེན་ལ་སྔགས་མཚན་ཉིད་གཉིས་སུ་བྱེད་པ་ལ། དེ་ལ་མཚན་ཉིད་ལ། ཕ་རོལ་ཏུ་ཕྱིན་པས་སེམས་ལ་གནད་དུ་བསྣུན། གསང་སྔགས་པས་ལུས་ལ་གནད་དུ་བསྣུན། དེ་ལྟར་ན་མཚན་ཉིད་ཕ་རོལ་ཏུ་ཕྱིན་པས་ནང་བསམ་པ་ལ་བརྟེན་ནས་ཉམས་སུ་ལེན། སྔགས་ཀྱིས་གསང་བ་ལུས་ཀྱི་རྟེན་འབྲེལ་ལ་བརྟེན་ནས་ཉམས་སུ་ལེན་པ་ཡིན། དེས་ན་ཐོག་མར་ལུས་འདི་གྲུབ་པར་བྱེད་པ་ལ་རྒྱུ་ཕའི་དཀར་པོ་དེས་རུས་པ་ཆུ་རྒྱུས་ཀླད་པ་རྐང་རྣམས་བསྐྱེད། མའི་དམར་པོ་དེས་ཤ་དང་ཁྲག་རྩ་པགས་པ་དེ་རྣམས་བསྐྱེད་པ་ཡིན། འདི་ལ་འཇིག་རྟེན་མགོན་པོས་གསང་བ་རྟེན་འབྲེལ་གསུང༌།

དེ་ལྟ་བུའི་ལུས་འདི་ལ་སྤྱི་གཙུག་ནས་རྐང་མཐིལ་གྱི་བར་དུ་གནས་པ་རྩའི་འཁོར་ལོ། གཡོ་བ་རླུང་གི་འཁོར་ལོ། བཀོད་པ་བྱང་ཆུབ་སེམས་ཀྱི་འཁོར་ལོ་དང་གསུམ་དུ་གནས། དེ་ལ་སྤྱིར་རྩ་ནི་བསམ་གྱིས་མི་ཁྱབ་སྟེ། ཀྱེའི་རྡོ་རྗེ་ལྟར་ན་རྩ་སུམ་ཅུ་སོ་གཉིས། བདེ་མཆོག་ལྟར་ན་ཡུལ་ཉི་ཤུ་རྩ་བཞིར་གསུངས། དེ་རྣམས་ཀྱང་བསྡུས་ན་རྩ་གསུམ་འཁོར་ལོ་བཞིར་འདུས་ཏེ། དེའང་རྩ་གསུམ་ནི་ཀྱེའི་རྡོ་རྗེ་ལྟར་ན་རྐྱང་མ་རོ་མ་ཀུན་འདར་མ་དང་གསུམ། བདེ་མཆོག་ལྟར་ན་ར་ལ་དང༌། ར་ས་དང༌། ཨ་ཝ་དྷུ་ཏི་དང་གསུམ། གསང་སྔགས་སྤྱི་ལྟར་ན། གཡས་པ་དང་གཡོན་པ་དང༌། དབུ་མ་ཞེས་ཀྱང་བྱའོ། །འཁོར་ལོ་བཞི་ནི། ལྟེ་བ་སྤྲུལ་པའི་འཁོར་ལོ་ལ་རྩ་འདབ་མ་དྲུག་ཅུ་རྩ་བཞི། སྙིང་ཁ་ཆོས་ཀྱི་འཁོར་ལོ་ལ་རྩ་འདབ་མ་བརྒྱད། མགྲིན་པ་ལོངས་སྤྱོད་ཀྱི་འཁོར་ལོ་ལ་རྩ་འདབ་མ་བཅུ་དྲུག སྤྱི་བོ་བདེ་ཆེན་གྱི་འཁོར་ལོ་ལ་རྩ་འདབ་མ་སུམ་ཅུ་སོ་གཉིས་ཏེ། ད་རེས་འདིར་ནི་རྩ་གསུམ་འཁོར་ལོ་བཞི་ཡིན། རླུང་ཡང་དཔག་ཏུ་མེད་ཀྱང༌། ད་རེས་ལྡང་འཇུག་གནས་གསུམ་དུ་འདུའོ། །ཐིག་ལེ་ལའང་སྤྱིར་རྩ་གར་གནས་པ་ན་རླུང་གནས། རླུང་གར་གནས་པ་ན་ཁམས་བྱང་ཆུབ་ཀྱི་སེམས་ཀྱི་ཐིག་ལེ་གནས། དེའང་དང་པོ་ཐིག་ལེ་སྐྱེད་པར་བྱེད་པ་ནི། རྒྱུ་སྐྱེ་བ་བདུན་པ་བྱ་བ་ཡིན་གསུང༌། དེ་ལ་དང་པོ་བད་ཀན་དང༌། དེ་ནས་མཁྲིས་པ་དང་ཡང་རླུང་དང༌། ཁྲག་དང༌། ཤ་ཚིལ་དང༌། རྐང་མར་ཏེ་བདུན་དུ་འགྲིམས་ནས་ཐིག་ལེར་གྱུར་པའོ། །དེ་ལྟ་བུའི་ཐིག་ལེ་དེའང་གྲངས་སུ་དབྱེ་ན་ལྔར་འདུས་ཏེ། འཕེལ་འགྲིབ་བྱེད་པའི་ཐིག་ལེ་དང༌། སྐྱོན་སྐྱེད་པའི་ཐིག་ལེ་དང༌། ཡོན་ཏན་སྐྱེད་པའི་ཐིག་ལེ་དང༌། འཆི་བའི་དུས་ཀྱི་ཐིག་ལེ། སྲོག་འཛིན་པར་བྱེད་པའི་ཐིག་ལེ་དང་ལྔའོ། །དེ་ཡང་དང་པོ་འཕེལ་འགྲིབ་ཀྱི་ཐིག་ལེ་ནི། དུས་འཁོར་ལ་སོགས་ཀྱི་འདོད་པ་མང་ཡང་མར་ངོའི་དུས་སུ་འགྲིབ་ལ། ཡར་ངོའི་དུས་སུ་ཡར་འཕེལ།

དེའི་སྟོབས་ཀྱིས་ཟླ་བ་ཡང་འཕེལ་འགྲིབ་བྱེད་པ་ཡིན། གཉིས་པ་སྐྱོན་སྐྱེད་པའི་ཐིག་ལེ་ནི། དེས་ཉོན་མོངས་པ་དྲག་པོ་སྐྱེད་ནས་དེའི་འབྲས་བུ་ཡིད་དུ་མི་འོང་བ་སྣ་ཚོགས་མྱོང༌། གསུམ་པ་ཡོན་ཏན་སྐྱེད་པའི་ཐིག་ལེ་ནི། རྟེན་དགེ་སློང་ལྟ་བུས་ཚུལ་ཁྲིམས་བསྲུངས་ནས་གནས་སྐབས་དང་མཐར་ཐུག་གཉིས་ཀའི་ཡོན་ཏན་འབྱུང༌། བཞི་པ་འཆི་བའི་དུས་ཀྱི་ཐིག་ལེ་ནི། སྤྱི་བོར་ཕ་ལས་ཐོབ་པའི་ཡི་གེ་ཧཾ་ལྟ་བུ་དང༌། མ་ལས་ཐོབ་པའི་ཨ་ཐུང་ལྟེ་བ་ན་གནས་པ་དེ་གཉིས་ཡར་མར་འཆུག་པས། རང་གི་རྨི་ལམ་ནའང༌། སྤྲེའུ་དཀར་སྣ་དམར་བཞོན་ནས་ཤར་དུ་འགྲོ་བའང་རྨི་བའོ། །ལྔ་པ་སྲོག་འཛིན་པའི་ཐིག་ལེ་ནི། འཁོར་ལོ་བཞིའི་དབུས་སུ་ཐིག་ལེ་དྭངས་མ་སྣུམ་ལ་དྲིལ་བ་འོད་འཚེར་བ་ཁ་དོག་བྱ་ཀོ་ཀ་ལི་ཀའི་མགྲིན་པ་ལྟ་བུ་ཆེ་ཆུང་སྲན་མའི་གའུ་ཙམ་རེ་གནས་སོ། །དེས་ལུས་སྲོག་འཛིན་ཅིང་བརྟན་པར་བྱེད་པའོ། །བཞི་ཚན་དེ་རྣམས་ཀྱི་རྩ་གསུམ་འཁོར་ལོ་བཞི་དང་བཅས་པའི་ཉམས་ལེན་གནས་ལུགས་བསྟན་པ་ཡིན་ཏེ་ཆོས་ཐུན་དང་པོའོ། །འདི་མན་ཆད་ལ་བཀའ་རྒྱ་ཤིན་དུ་དམ་པས་སྔོན་འགྲོ་ཚོགས་དང་བཅས་པ། གཙིགས་བཀའ་རྒྱ་དང་བཅས་པ། དཔལ་འབྲི་གུང་པ་ཡབ་སྲས་ཀྱི་རྗེས་སུ་འབྲང་བ། རང་ལ་བློ་གཏོད་ངེས་པ་ལ་བསྟན་ནོ། །དེ་མ་ཡིན་པ་ལ་བསྟན་ན་ཁྱི་ནག་པོ་ཁ་མི་དཀར་བ་བརྒྱར་བརྒྱུད་དོ། །ད་སྡོམ་པ་གསུམ་གྱི་གནད་གར་གཅིག་ན། ཐུགས་ཀྱི་དགོངས་པ་ལྟར་ན་གསང་བ་ལུས་ཀྱི་རྟེན་འབྲེལ་ལ་མཚོན་ན། གསུམ་ཀའང་དེའི་སྟེང་དུ་གནད་གཅིག་པར་བཞེད་དོ། །འོ་ན་གནད་དེ་གང་ཡིན་ན། དག་པར་བྱེད་པ་སྡོམ་པ་གསུམ་ཀས་ཀྱང་དག་བྱ་རྩ་རླུང་ཐིག་ལེ་གསུམ་དག་པར་བྱེད་པས་ན་གནད་གཅིག་སྟེ། དེའང་དང་པོར་སོ་སོ་ཐར་པ་རང་ལ་སོ་ཐར་ཡོད་ན་ཉན་ཐོས་ཀྱི་འབྲས་བུ་ཐོབ། བྱང་ཆུབ་སེམས་དཔའ་ལ་སོ་ཐར་ཡོད་ན་ས་ལམ་གྱི་ཡོན་ཏན་ཐམས་ཅད་དང་མཐར་བྱང་ཆུབ་ཆེན་པོ་ཐོབ། གསང་སྔགས་ལ་སོ་ཐར་ཡོད་ན་དངོས་གྲུབ་གཉིས་ཀ་ཐོབ།

དེ་ལྟར་ན་དག་པ་དེ་གང༌། མ་དག་པ་དེ་གང་ཡིན་ན་དུག་གསུམ་གྱིས་བྱེད་པས། གཏི་མུག་ཅན་གྱི་རྩ་མ་དག ཞེ་སྡང་ཅན་གྱི་རླུང་མ་དག འདོད་ཆགས་ཅན་གྱི་ཐིག་ལེ་མ་དག དེ་གསུམ་དག་པར་བྱེད་པ་ལ་སྡོམ་པ་གསུམ་ཀའི་ཉམས་ལེན་གྱི་གནད་ཀྱིས་དུག་གསུམ་སྤོང་བར་གནད་གཅིག་སྟེ། དེས་མ་དག་ན་དུག་གསུམ་ནི་ངན་སོང་གི་རྒྱུ་ཡིན། དག་ན་བདེ་གསལ་མི་རྟོག་པ་གསུམ། མཐར་ཐུག་སྐུ་གསུམ་མངོན་དུ་འགྱུར། དེ་ལ་རྩ་རླུང་ཐིག་ལེ་གསུམ་ལ་གནད་འདི་ཡོད་མེད་ཡིན། འདི་མེད་ན་ཁྱི་རེ་ཕག་རེ་དང་འདྲ། ཡོད་ན་ཡིད་བཞིན་གྱི་ནོར་བུ་དབང་གི་རྒྱལ་པོ་དང་འདྲའོ། །དེའང་དག་བྱེད་གསུམ་གྱི་ནང་ནས་འདུལ་བ་ལ་མཚོན་ན་ཁྲིམས་ཉིས་བརྒྱ་ལྔ་བཅུ་རྩ་གསུམ་གྱི་རྩ་བ་བཞི་པོ་དེ་འཁོར་ལོ་བཞི་ལ་བརྟེན་ནས་བཅས་ཏེ། ལྟེ་བའི་རྩ་རླུང་ཐིག་ལེ་གསུམ་གྱི་རྟེན་འབྲེལ་ལ་བརྟེན་ནས་འདོད་ཆགས་ཀྱི་འབྱུང་ས་ཡིན་པ་ལ། དེ་བཞིན་གཤེགས་པས་དེ་ལ་དགོངས་ནས་རྩ་བ་བཞིའི་ནང་ནས་མི་ཚངས་པར་སྤྱོད་པ་དེ་སྤོང་བར་བཅས། གཉིས་པ་སྙིང་ཁའི་རྩ་རླུང་གི་རྟེན་འབྲེལ་ལ་བརྟེན་ནས་ཞེ་སྡང་གི་གནས་ཡིན་པ་ལ། དེ་བཞིན་གཤེགས་པས་རྩ་བ་བཞིའི་ནང་ནས་སྲོག་གཅོད་པ་དེ་སྤོང་བར་བཅས། གསུམ་པ་མགྲིན་པ་གསུམ་པོའི་རྟེན་འབྲེལ་ལ་བརྟེན་ནས་གཞན་ལ་ཕྲག་དོག་གི་དབང་གིས་མ་བྱིན་པར་ལེན་པ་སྐྱེ་བའི་གནས་ཡིན་པ་ལ། དེས་རྩ་བ་བཞིའི་ནང་ནས་མ་བྱིན་པར་ལེན་པ་དེ་སྤོང་བར་བཅས། བཞི་པ་སྤྱི་བོའི་གསུམ་གྱི་རྟེན་འབྲེལ་ལ་བརྟེན་ནས་གཏི་མུག་གི་འབྱུང་ས་ཡིན་པ་ལ། དེ་བཞིན་གཤེགས་པས་རྩ་བ་བཞིའི་ནང་ནས་མི་ཆོས་བླ་མའི་རྫུན་དེ་སྤོང་བར་བཅས་སོ། །དེ་ལྟར་ན་འཁོར་ལོ་བཞི་ལ་བརྟེན་ནས་སྤང་བྱ་རྩ་བ་བཞི་ཡན་ལག་དང་བཅས་པ་སྤངས་པའི་གནད་ཀྱིས་འཁོར་ལོ་བཞི་ལ་བརྟེན་ནས་རྩ་བ་བཞི་པོ་ཁ་གསལ་དུ་བསྟན་པས། འདུལ་བ་ལ་ཐུགས་བརྩིས་ཆེ་བའི་རྒྱུ་མཚན་ཡང་དེ་ཡིན། དེས་ན་དུག་གསུམ་པོ་དག་པས་གཞི་ལམ་འབྲས་བུ་གསུམ་དུ་འབྱུང༌།

དེའང་ཉན་ཐོས་ལ་མཚོན་ནའང་གཞི་སོ་ཐར་སྡོམ་པ་ལ་བརྟེན་ནས་ལམ་བསམ་གཏན་བཞི་བསྒོམ། དེའང་འཁོར་ལོ་བཞི་ལ་བརྟེན་ནས་སྐྱེ་སྟེ། ལྟེ་བ་ནས་སྤྱི་བོའི་བར་དུ་རིམ་གྱིས་སྐྱེ། དགེ་སློང་གི་འབྲས་བུ་བཞི་སྐྱེ་ཚུལ་ཡང་འདི་བཞིན་དུ་རིམ་གྱིས་སྐྱེ། དེ་ལ་རྒྱུན་བཞུགས་ནི་གདོད་ཁམས་ན་ལན་བདུན་སྐྱེ་བ་ལེན་ནས། གཟོད་རྒྱུན་ཞུགས་ཀྱི་འབྲས་བུ་ཐོབ་སྟེ་ལྟེ་བ་འདོད་ཆགས་ཀྱི་འབྱུང་ས་ཡིན་པས་སོ། །གཉིས་པ་ལན་གཅིག་ཕྱིར་འོང་ནི། འདོད་ཁམས་ལེན་གཅིག་སྐྱེ་བ་ལེན་ནས་ལན་གཅིག་ཕྱིར་འོང་གི་འབྲས་བུ་ཐོབ་སྟེ། དེ་ཡང་སྙིང་ཁ་ལྟེ་བ་བས་ཐག་བསྲིངས་པའི་གནད་ཡིན། གསུམ་པ་ཕྱིར་མི་འོང་བ་ནི། འདོད་ཁམས་སུ་སྐྱེ་བ་མི་ལན་པར་དེ་ཉིད་དུ་འབྲས་བུ་དེ་ཐོབ་པ་སྟེ་མགྲིན་པ་ལོངས་སྤྱོད་དེ་བས་ཀྱང་ཡར་ཐག་བསྲིངས་པའི་གནད་ཀྱིས་སོ། །བཞི་པ་དགྲ་བཅོམ་ནི། ཁམས་གསུམ་པོའི་འདོད་ཆགས་དང་བྲལ་བས་ན་སྲིད་པ་མི་ལེན་པ་ཡིན། དེ་སྤྱི་བོ་བདེ་བ་ཆེན་པོའི་འཁོར་ལོ་ཤིན་ཏུ་མཐོ་བ་ལ་བརྟེན་ནས་སྐྱེ་བའོ། །གཉིས་པ་བྱང་ཆུབ་སེམས་དཔའི་སྡོམ་པ་ལ་མཚོན་ན་གཞི་སེམས་བསྐྱེད་ཚད་མེད་པ་བཞི་པོའང་རྩ་འཁོར་ལོ་བཞི་ལ་བརྟེན་ནས་སྐྱེ་སྟེ་ལྟེ་བར་བྱམས་ཆགས་གཉིས་སྐྱེ་བའི་གནས་ཀྱང་གཅིག །སྐྱེ་སའི་གཞི་གཅིག །སྐྱེ་སའི་ཡུལ་གཅིག་པས་རིགས་མཐུན། དེས་ན་བྱམས་ཆགས་གཉིས་ནོར་བའི་རྒྱུ་མཚན་དེ་ཡིན། དེས་ན་ལྟེ་བ་ལ་བརྟེན་ནས་བྱམས་པ་ཚད་མེད་པ་སྐྱེ། གཉིས་པ་སྙིང་གར་སྙིང་རྗེ་དང་ཞེ་སྡང་གཉིས་སྐྱེ་བའི་གནས་ཡིན་པས། དེ་གཉིས་ཀྱང་སྐྱེ་བའི་གཞི་གཅིག །སྐྱེ་བའི་ཚུལ་ཡང་གཅིག་པ་ཡིན། དེས་ན་སྙིང་ག་ལ་བརྟེན་ནས་སྙིང་རྗེ་སྐྱེ། གསུམ་པ་མགྲིན་པར་དགའ་བ་དང་མ་བྱིན་པར་ལེན་པ་སྐྱེ་བའི་གནས་ཡིན་ཏེ། དེ་གཉིས་ཀྱང་སྐྱེ་བ་དང་སྐྱེ་ཚུལ་ཡང་གཅིག་སྟེ། ཕ་རོལ་གྱི་ནོར་རྫས་ལ་ཡིད་དུ་འོང་ཏིང་གིས་འབྱུང༌། དེ་ལ་དགའ་བ་སྐྱེས་པས་ལེན་སྙིང་འདོད་པ་དགའ་བ་ཡིན།

དེར་ཕྲག་དོག་སྐྱེ་བ་དང་འབྲེལ་པར་གཅིག་སྟེ། དེས་ན་ཕ་རོལ་གྱི་ནོར་ལ་ཕྲག་དོག་པའི་དབང་གིས་ལེན་སྙིང་འདོད། དེས་ན་མགྲིན་པ་ལ་བརྟེན་ནས་དགའ་བ་སྐྱེ་བའོ། །བཞི་པ་སྤྱི་བོ་བཏང་སྙོམས་དང་གཏི་མུག་སྐྱེ་བའི་གནས་ཡིན་ཏེ། སྐྱེ་བའི་གཞི་གཅིག སྐྱེ་ཚུལ་ཡང་ཅུང་ཟད་འདྲ་བས་སྤྱི་བོ་ལ་བརྟེན་ནས་བཏང་སྙོམས་ཚད་མེད་པ་སྐྱེ། དེ་ལྟར་ན་སྤང་བྱ་བཞི་འཁོར་ལོ་བཞི་ལ་ཡོད་པ་བཞིན་དུ་ཚད་མེད་པ་བཞིའང་དེ་ལྟར་འབྱུང༌། ལམ་ཡང་དེ་ལྟར་བགྲོད་དེ། ལམ་ཕ་རོལ་ཏུ་ཕྱིན་པ་བཅུར་བཤད་ཀྱང༌། དྲུག་པོ་ཐེག་པ་གཉིས་ཀའི་ཐུན་མོང་དུ་ཡིན། ཕྱི་མ་བཞི་པོ་དེ་བྱང་ཆུབ་སེམས་དཔའ་རྣམས་ཀྱི་ཁྱད་ཆོས་ཡིན་ཏེ། ལྟེ་བ་དག་པ་ལ་བརྟེན་ནས་ཐབས་ཀྱི་ཕ་རོལ་ཏུ་ཕྱིན་པ་རྫོགས། དེ་བཞིན་དུ་འཁོར་ལོ་གོང་མ་གསུམ་དག་པ་ལ་བརྟེན་ནས་སྟོབས་དང་སྨོན་ལམ་དང་ཡེ་ཤེས་བཞི་པོ་དེ་རིམ་གྱིས་སྐྱེ་བ་དེ་ལམ་ཡིན། ལམ་དེ་བཞི་བགྲོད་ནས་འབྲས་བུ་བཞིའང་འབྱུང་སྟེ། ལྟེ་བར་འདོད་ཆགས་དང་བྲལ་བའི་འབྲས་བུ་ལ་སྤྲུལ་སྐུ། ཆོས་སྐུ་དང༌། ལོངས་སྐུ། ངོ་བོ་ཉིད་ཀྱི་སྐུ་སྟེ་བཞིའང་རིམ་གྱིས་ཐོབ་བོ། །དེ་རྣམས་ནི་མཚན་ཉིད་ཀྱི་གཞི་ལམ་འབྲས་བུ་ཡིན་ནོ། །གསུམ་པ་སྔགས་མཚན་ཉིད་ལས་འཕགས་པའང་དབང་གིས་འཕགས་ཏེ། དེའང་དབང་བཞི་འཁོར་ལོ་བཞི་ལ་བརྟེན་ནས་བསྐུར་ཏེ། སྤྱི་བོ་བདེ་ཆེན་གྱི་འཁོར་ལོ་ལ་བུམ་པའི་དབང་བསྐུར། མགྲིན་པ་ལ་གསང་དབང༌། སྙིང་ག་ལ་དབང་བཞི་པ་བསྐུར། ལྟེ་བ་ལ་དབང་གསུམ་པ་བསྐུར་རོ། །དེས་དབང་བཞི་དང་འཁོར་ལོ་བཞི་པོ་འདི་དོན་འགྲིག་རྩི་བའོ། །དེས་ན་དབང་སྐུར་ནས་དོན་བསྐྱེད་རྫོགས་གཉིས་ཡིན་པ་ལ། དེ་ལ་བསྐྱེད་རིམ་ནི་དཔའ་བོ་གཅིག་པ་སྒོམ་ན་རིགས་བསྡུས་པ་བྱ་བ་ཡིན་པས་འཁོར་ལོ་མི་འོང༌། དཀྱིལ་འཁོར་གྱི་འཁོར་ལོ་བསྒོམ་ན། དང་པོ་ལྷ་མོ་རིགས་ལ་མཚོན་ན་རིགས་བཞིའི་མཁའ་འགྲོ་འབྱུང་ངོ༌། །དེ་ནས་ལྟེ་བ་ལ་རིན་ཆེན་མཁའ་འགྲོ།

སྙིང་གར་རྡོ་རྗེ་མཁའ་འགྲོ། མགྲིན་པར་པདྨ་མཁའ་འགྲོ། སྤྱི་བོར་ལས་ཀྱི་མཁའ་འགྲོའི་རིགས་སུ་འབྱུང་ངོ༌། །ལྷ་ཡབ་ལ་མཚོན་ནའང་རིགས་བཞིའི་ཡབ་བཞི་འབྱུང་ངོ༌། །ལྟེ་བ་ལ་རིན་ཆེན་འབྱུང་ལྡན། སྙིང་གར་མི་བསྐྱོད་པ། མགྲིན་པར་སྣང་བ་མཐའ་ཡས་པདྨའི་རིགས་ཀྱི་དཀྱིལ་འཁོར། སྤྱི་བོ་ལ་དོན་ཡོད་གྲུབ་པའམ། རྣམ་སྣང་སྐུའི་རིགས་འབྱུང་ངོ༌། །དེ་ལྟར་ན་འཁོར་ལོ་བཞི་དག་པས་དཀྱིལ་འཁོར་གྱི་འཁོར་ལོ་གྲུབ་སྟེ། རྫོགས་རིམ་ལ་མཚན་བཅས་དང་མཚན་མེད་གཉིས་ཡིན། མཚན་མེད་ནི། བློ་ལས་འདས་པ་ལ་མཚོན་པ་མེད། མཚན་བཅས་ལ་ནཱ་རོ་པའི་ཆོས་དྲུག་ཀྱང་བསྡུས་ན་བཞིར་འདུ་བ་ལ། ལྟེ་བ་ལ་གཏུམ་མོ། སྙིང་ག་ལ་འོད་གསལ། མགྲིན་པ་ལ་བརྟེན་ནས་རྨི་ལམ་སྒྱུ་ལུས་ཉམས་སུ་ལེན། སྤྱི་བོ་ལ་བརྟེན་ནས་ལས་རྒྱའམ་འཕོ་བ་ཉམས་སུ་ལེན། དེ་ལྟར་བསྐྱེད་རྫོགས་ཀྱི་ཉམས་སུ་བླངས་པའི་འབྲས་བུ་མཐར་ཐུག་སྐུ་བཞི་པོ་ཐོབ་སྟེ། ལྟེ་བ་ལ་སྤྲུལ་སྐུ། མགྲིན་པ་ལ་ལོངས་སྐུ། སྙིང་ག་ལ་ཆོས་སྐུ། སྤྱི་བོར་བདེ་བ་ཆེན་པོའི་སྐུའོ། །དེ་ལྟར་ན་འཁོར་ལོ་བཞི་པོ་ལ་སྡོམ་པ་གསུམ་གསང་བ་རྟེན་འབྲེལ་དུ་གནད་གཅིག་པའི་ཉམས་ལེན་འདི་ཡོད་ན། འབྲས་བུ་ལ་འཁོར་ཕུན་སུམ་ཚོགས་པ། འུ་ཅག་གི་སྟོན་པ་སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་ལྟ་བུའོ། །གསང་བ་སྡོམ་གསུམ་གནད་གཅིག་ལུས་གནད་རྟེན་འབྲེལ་མའོ།། །། ༄། །ཡང་གསང་སྡོམ་གསུམ་གནད་གཅིག། བླ་མ་རིན་ཆེན་ཞལ་སྔ་ནས། །སྡེ་སྣོད་གསུམ་གྱི་དོན་བསྡུས་པ། །སྡོམ་པ་གསུམ་པོ་ཡིན་པ་དེ། །གང་ཟག་གཅིག་གིས་ཉམས་སུ་ལེན་ན། ཕྱི་དང་ནང་དང་གསང་བའི་གནད། །སྡོམ་གསུམ་ལུས་ཀྱི་མདུད་བཀྲོལ་བས། །གསང་བ་ལུས་གནད་རྟེན་འབྲེལ་གྱིས། །གཞི་དང་ལམ་དང་འབྲས་བུ་རྫོགས། །དེའི་དོན་ཉམས་སུ་ལེན་པའི་དབང་དུ་བྱས་ན། གང་ཟག་གཅིག་གིས་སྡོམ་པ་གསུམ་ཉམས་སུ་ལེན་པའི་གནད་ལ་རྣམ་པ་གསུམ་ཡིན་ཏེ། དེའང་དང་པོ་ཕྱི་སྡོམ་གསུམ་གྱི་སྐབས་ནས་མང་དུ་གསུངས་ཀྱང་སྟོབས་བཅུའི་རྩ་བ་ཚུལ་ཁྲིམས་སུ་གནད་གཅིག་པར་བཞེད།

དེའི་གནད་ཡོད་མེད་ལ་ལྔར་གསུངས་པ་ལྟ་བུའོ། །གཉིས་པ་ནི་སྡོམ་པ་གསུམ་ལས་ཀྱང༌། ཞེ་སྡང་གདུག་པའི་དུག་ཅེས་པ་ནི། སྡོམ་པ་གསུམ་ཀའི་གེགས་ཡིན་ཏེ། དང་པོ་ཅིག་ལ་ཕྱི་ནང་གཅིག་ལ་ཆགས་པས་དེར་ཞེན་པས་ན་འཛིན་པ་སྟེ། འཛིན་པ་དེས་དངོས་པོ་མི་གཏོང་བའོ། །དེའང་སྔ་མ་དེ་སྟོབས་སུ་གྱུར་པ་ལས་འབྱུང་ངོ༌། །དེའང་དཔེར་ན་གྱང་ལོགས་ལ་རྫབ་བསྐུས་པ་ལ་རྡོ་རྒྱབ་པ་དང་འདྲ་སྟེ། དེ་ལྟར་ན་ཐམས་ཅད་ཀྱང་འདོད་ཆགས་ཞེ་སྡང་གཏི་མུག་དང་གསུམ་ཡིན་ཏེ། དེ་རྣམས་ཐམས་ཅད་ཀྱི་རྩ་བའང་ང་བྱ་བ་གཅིག་པུ་འདི་ཡིན། དེའང་བག་ལ་ཉལ་དང༌། ལྡང་རུང༌། རགས་པ་མངོན་དུ་རྒྱུ་བ་དང་གསུམ་ཡིན་པས་ཉེས་པའི་ཚོགས་ཐམས་ཅད་བསྐྱེད། དེས་སོ་ཐར་གྱི་གཞི་ལམ་འབྲས་བུ་གསུམ་ལ་ངས་བར་དུ་བཅད་ན་དགྲ་བཅོམ་པའི་འབྲས་བུ་མི་ཐོབ། གཉིས་པ་བྱང་ཆུབ་སེམས་དཔའི་གཞི་ལམ་འབྲས་བུ་ལའང་ངས་བར་དུ་བཅད་ན་ས་དང་ལམ་གོང་མའི་ཡོན་ཏན་རྒྱུད་ལ་མི་སྐྱེ། གསུམ་པ་རིག་འཛིན་སྔགས་ལའང་ངས་བར་དུ་གཅད་ན་མཆོག་དང་ཐུན་མོང་གི་དངོས་གྲུབ་མི་ཐོབ་བོ། །དེ་ལས་ཟློག་པ་གསུམ་གའི་གཞི་ལམ་འབྲས་བུ་གསུམ་གྱི་གེགས་དང་བྲལ་བ་ཡིན། དེས་ན་སྡོམ་པ་གསུམ་གའི་བར་དུ་གཅོད་བྱེད་ཀྱང་ངའི་སྟེང་དུ་གཅིག །དེ་ལས་ལྡང་བས་དུག་གསུམ་མངོན་དུ་རྒྱུ་བ་ཡིན། དེའང། འདོད་ཆགས་ཞེ་སྡང་གཏི་མུག་གསུམ། འཇིག་རྟེན་ཁམས་ཀྱི་དུག་གསུམ་སྟེ། །སངས་རྒྱས་སྐུ་ལ་དུག་མི་མངའ། །ཞེས་གསུངས་སོ། །དཔེ་དུག་གིས་ཀྱང་གསོད་པར་བྱེད་པ་བཞིན་དུ། འདིར་ཡང་ས་དང་ལམ་གྱི་ཡོན་ཏན་དང་འབྲས་བུ་སངས་རྒྱས་ཐོབ་པར་བྱེད་པ་ལ་བར་དུ་གཅོད་དོ། །དེ་ལ་འདིར་ནི་དུག་དེ་ཕྱུང་བ་དང༌། བྱང་ཆུབ་སེམས་ཀྱི་རྩིས་བསྒྱུར་བ་དང༌། ལུས་ངག་ཡིད་གསུམ་སྐུ་གསུང་ཐུགས་རྡོ་རྗེར་སྒྲུབ་པ་གསུམ་ལས། དེའང་དང་པོར་ཕྱུང་བ་ཞེས་པ་ནི། དང་པོ་སོ་ཐར་གྱི་ཉམས་ལེན་ལ་མཚོན་ན། དེ་ལ་རྟགས་དང་ཆོ་ག་གཉིས་ལས། རྟགས་ནི་ཆོས་གོས་ལ་སོགས་པ་ཚང་བ་ཆོ་ག་མཁན་སློབ་ལས་ཐོབ་པའི་གང་ཟག་ཅིག་གིས།

སྔ་ཐུན་དང་པོ་ལ་འཁོར་བ་འདི་མི་གཙང་བ། མི་རྟག་པ། སྡུག་བསྔལ་གྱི་རང་བཞིན་ཡིན་པ་དེ་རང་གི་ལུང་རིགས་ཀྱིས་ཤེས་པར་བྱས་ནས། དེ་ལ་སྐྱོབ་པའི་ཐབས་སམ། སྐྱོབ་པའི་སྐྱབས་ནི་དཀོན་མཆོག་རིན་པོ་ཆེ་རྣམ་པ་གསུམ་པོ་མ་གཏོགས་པ་ནི་ལྷ་དང་བཅས་པའི་འཇིག་རྟེན་ནའང་མི་བཞུགས་པས་ན་སྡུག་བསྔལ་དེ་ལས་སྐྱོབ་པའི་ཆེད་དུ། རང་གི་སྙིང་ཁུང་རུས་པའི་གཏིང་ནས་བློ་ངེས་པར་སྐྱབས་སུ་འགྲོ་བ་ཉེར་ཅིག་གམ། བཅུ་བཞིའམ། ཡང་ན་བདུན་ནམ། ཐ་མའང་གསུམ་མི་བྱ་ཁ་མེད། དེ་ནི་ཁ་འཁྱར་དུ་མ་ཡིན། ཞེ་ཐག་པ་ནས་བྱེད་པ་ཡིན་ཏེ་དེའང་སློབ་དཔོན་དབྱིག་གཉེན་གྱིས་ཀྱང༌། སྡོམ་པ་ཀུན་ལ་ཡོད་མོད་ཀྱི། །སྐྱབས་སུ་མ་སོང་བ་ལ་མེད། །ཅེས་གསུངས་སོ། །དེའི་རྗེས་ཐོག་ཁོ་ནར་གོང་གི་སྡུག་བསྔལ་དེ་ལས་སྐྱོབ་པར་བྱེད་པའི་སངས་རྒྱས་བཅོམ་ལྡན་འདས་དེ་འཇིག་རྟེན་འདིར་བྱོན་ནས་ཆོས་ཀྱི་འཁོར་ལོ་བསྐོར་བ་དེ་ངོ་མཚར་རེ་ཆེ་སྙམ་པའི་འདུན་པ་དུང་དུང་བ་བྱ། ཡང་ང་རང་སངས་རྒྱས་དེའི་བསྟན་པ་ལ་རབ་ཏུ་བྱུང་བ་འདི་ལ་རྗེས་སུ་ཡིད་རེ་རང་ན་སྙམ་པའི་བསམ་པ་དྲག་པོ་རེ་བསྒོམ་མོ། །ད་ནི་དུས་ད་ནས་བཟུང་སྟེ་སངས་མ་རྒྱས་ཀྱི་བར་དུ་རྩ་བ་བཞི་ཡན་ལག་ཕྲ་བའི་ཕྲ་བ་ཚུན་ཆད་སྲོག་ལ་བབ་ཀྱང་སྤང་བར་བྱ་ཨང་སྙམ་པའི་སྙིང་ཁུང་རུས་པའི་གཏིང་ནས་ལུས་ཀྱི་འཁྲུལ་འཁོར་སེམས་ཀྱི་དམིགས་པ་ངག་གི་བཟླས་པ་དང་གསུམ་གྱིས་བྱའོ། །དེ་ནས་དེ་ལས་གྲུབ་པའི་བདག་གི་སྐྲའི་རྩེ་མོ་མན་ཆད། ཡར་སེན་རྩེ་ཡན་ཆད་རང་གི་ལུས་ཧྲིལ་པོ་འདི་དགེ་སློང་གི་ལུས་ཡིན་ཨང་སྙམ་དུ་བསམ་མོ། །དེས་ནི་སྡོམ་པ་གསུམ་གྱི་ངེས་ནས་སོ་ཐར་གྱི་ཉམས་ལེན་གྱིས་འདག་བྱ་ཉོན་མོངས་པ་འདོད་ཆགས་རགས་པ་རྣམས་དག་པའམ་ཕྱུང་བ་ཡིན་ནོ། །གཉིས་པ་གང་ཟག་སྡོམ་པ་གསུམ་ལྡན་དེས་དུག་ཕྱུང་བའི་རྗེས་ལ་བྱང་ཆུབ་སེམས་ཀྱི་རྩིས་བསྒྱུར་བ་ནི་དེའང་བྱང་ཆུབ་ཀྱི་སེམས་གཉིས་ཡིན་ཏེ།

དང་པོ་ཀུན་རྫོབ་བྱང་ཆུབ་སེམས་ཀྱི་ལག་ལེན་ནི། དང་པོ་སྨོན་པའི་སེམས་བསྐྱེད་པ་ནི། ཐོག་མར་རང་ཉིད་གང་སྡང་བར་བྱེད་པའི་དགྲ་དེ་དང་གནོད་པར་བྱེད་པའི་བགེགས་དེས་གཙོ་བྱས་པའི་སེམས་ཅན་པ་ཤི་ཀ་ཚུན་ཆད་ནམ་མཁའ་དང་མཉམ་པའི་སེམས་ཅན་ཐམས་ཅད་རང་གི་རྩ་བའི་མ་ཡིན་པར་བློས་ཁོང་དུ་ཆུད་པར་བྱས་ནས། དེ་རྣམས་ཀྱང་རང་གི་མདུན་དུ་ཕུང་གིས་གཅིག་ཀྱང་མ་ལུས་པར་ཐམས་ཅད་བསམས་ནས། དེ་རྣམས་ལ་བྱམས་སྙིང་རྗེ་བྱང་ཆུབ་ཀྱི་སེམས་མ་སྐྱེས་ཀྱི་བར་དུ་ཨ་ནནྟ་བར་མཚམས་མེད་པ་བྱ་བ་གལ་ཆེ། དེ་རང་གི་རྒྱུད་ལ་སྐྱེས་པའི་དུས་སུ་བྱང་ཆུབ་སེམས་ཀྱི་རྩིས་སྒྱུར་བྱ་བའང་དེ་ཡིན། དེ་ལྟར་ཡང༌། གསེར་འགྱུར་རྩི་ཡི་རྣམས་པ་མཆོག་ལྟ་བུས། །མི་གཙང་ལུས་འདི་བསྒྱུར་ནས་རྒྱལ་བའི་སྐུ། །ཞེས་སོ། །གསུམ་པ་སྐུ་གསུང་ཐུགས་རྡོ་རྗེར་སྒོམ་ཞེས་པ་ནི། བྱང་ཆུབ་ཀྱི་སེམས་དེའི་ངང་ནས་དབང་རྣམ་པར་དག་པ་ལས་བྱུང་བའི་བསྐྱེད་རྫོགས་གཉིས་ཡིན་ཏེ། དེའང་དང་པོ་བསྐྱེད་པའི་རིམ་པ་བསྒོམ་པ་ནི་གར་གྱི་ཉམས་དགུ་དང་ལྡན་པ། དེའང་སྐུའི་ཉམས་གསུམ་ནི། སྒེག་པ། དཔའ་བ། འཇིགས་སུ་རུང་བ་དང༌། གསུང་གི་ཉམས་གསུམ་ནི། ཁྲོ་བ་དང༌། གཤེ་བ་དང༌། བཞད་པ་དང༌། ཐུགས་ཀྱི་ཉམས་གསུམ་ནི། སྙིང་རྗེ་དང༌། ཞི་དང༌། ངོ་མཚར་བའོ། །དང་པོ་སྐུའི་ཉམས་སྒེག་པ་ནི། འཇིག་རྟེན་གྱི་ཁམས་ན་སྒེག་པ་འཇིགས་བྱེད་དང༌། ཨུ་མ་དང་དེ་གཉིས་ཡབ་ཡུམ་ཡིན་ཏེ། དེའི་རྒྱུ་མཚན་ཡང་བསྐལ་པ་བཟང་པོ་འདི་ལ་སངས་རྒྱས་སྟོང་གི་བར་ལ་སྙོམས་འཇུག་གི་བདེ་བ་ལ་གནས་པར་གསུངས་པ་ཡིན། དེ་ལས་ཁྱད་པར་དུ་བྱས་པས་ན་སྒེག་པ་ཡིན། གཉིས་པ་དཔའ་བ་ནི། འཇིག་རྟེན་ན་སྟག་དཔའ་བ་ཡིན་ཏེ། དེའི་པགས་པས་ཤམ་ཐབས་བྱས་པ་དཔའ་བ་ཡིན་གསུང༌། གསུམ་པ་འཇིགས་སུ་རུང་བ་ནི། དཔའ་བོ་གཡུལ་དུ་བསད་པའི་ཐོད་པ་ཚོ་བ། ཁྲག་འཛག་པ་ལྔ་བཅུ་ནི་འཇིགས་སུ་རུང་བའི་ཉམས་མཚོན་པ་ཡིན། བཞི་པ་ཁྲོ་བའི་ཉམས་མཚོན་པ་ནི།

སྤྱན་རྩ་དམར་ལ་ཟླུམ་པ། འཕྲུལ་བ་ནི་ཁྲོ་བའི་ཉམས་མཚོན་པ་ཡིན། ལྔ་པ་རྔམ་པའི་ཉམས་ནི་ཁྲོ་གཉེར་གྱི་གཉེར་མ་བྱ་བ་ཡིན་ཏེ། སྨིན་ཕྲག་གི་ཁྲོ་བོའི་གཉེར་མས་མཚོན་པ་ཡིན། དྲུག་པ་བཞད་པ་ནི། ཁྲོ་ལ་བཞད་ཀྱིས་མཚོན་པ་ཡིན་ཏེ། དཔོན་སེང་གིས་བཞད་པ་དེ་མ་ཤེས་པ་ལ། ཞལ་སྔ་ནས། སྐྱེས་པ་གཞོན་ནུ་ཞིག་དང་བུད་མེད་གཞོན་ནུ་ཞིག་གཉིས་གཅིག་ལ་གཅིག་ཆགས་པས་གཏམ་བྱེད་པའི་ཚེ། གཅིག་གིས་བར་ཆད་བྱས་པའི་དུས་དེ་ལྟ་བུ་ཞིག་ཤེས་སམ་གསུང་བ་ལ་བརྟེན་ནས་བྲིས་པས་མཉེས་པ་ཞིག་བྱུང་བ་ཡིན་གསུང༌། བདུན་པ་སྙིང་རྗེའི་ཉམས་ནི་སྤྱི་གཙུག་གི་ནོར་བུ་སྔོན་པོ་དེ་ཁམས་བྱང་ཆུབ་ཀྱི་ཐིག་ལེ་དྭངས་ཤིང་བརྟན་པའི་རྟགས་ཡིན། སྤྱིར་དམ་པའི་ཆོས་འདུལ་བ་ནས། ཁམས་སྔོན་པོ་དང༌། སེར་པོ་དང༌། དཀར་པོ་དང༌། སྐ་བ་དང༌། སླ་བ་དང༌། ལྔར་གསུངས་པ་དེ་ལ་དགོངས་ནས་བདེ་བ་སྔོན་པོ་བདེ་བ་སེར། །ཞེས་གསུངས་པས། ལར་འདི་དྭངས་ཤིང་བརྟན་པ་ལས་ཡོན་ཏན་ཐམས་ཅད་འབྱུང་བ་ཡིན་གསུང༌། བརྒྱད་པ་ཞི་བའི་ཉམས་ནི། ཟླ་བས་བརྒྱན་པ་ནི་ཞི་བའི་ཉམས་སོ། །དགུ་པ་མཐར་ཐུག་པའི་ཉམས་ནི། འཇིགས་བྱེད་དང་དུས་མཚན་མནན་པ་དང༌། མེ་རི་དང་མེ་དཔུང་ན་བཞུགས་པ། མཐར་ཐུག་པའི་ཉམས་སམ་ངོ་མཚར་བའི་ཉམས་སོ། །བསྐྱེད་རིམ་དེ་ལྟ་བུ་བསྒོམས་པས་ལུས་ངག་ཡིད་གསུམ་ཐ་མལ་དུ་ཞེན་པ་སྤོང་བ་ལ་ཟེར། དེ་ལྟར་བྱང་ཆུབ་སེམས་ཀྱི་རང་བཞིན་སྐུ། དཔལ་ལྡན་རྡོ་རྗེ་འཆང་ལ་འདུད། །ཅེས་གསུངས་སོ། །དེས་ན་རང་གི་ལུས་ངག་ཡིད་གསུམ་སྐུ་གསུང་ཐུགས་རྡོ་རྗེའི་རང་བཞིན་དུ་བྱིན་གྱིས་བརླབས་པའམ་སྒྲུབ་པའོ། །དེ་ལྟར་ན་སྡོམ་པ་གསུམ་གྱི་ཉམས་ལེན་གྱིས། ཉོན་མོངས་པ་གསུམ་ཡང་ཕྲ་རགས་སུ་བྱས་ན། དེ་ནི་རགས་པ་རྣམས་སྤོང་བ་ཡིན། གཉིས་པ་ནང་པའི་སྐབས་ན་སློབ་དཔོན་ཨིནྡྲ་བོ་དྷི་དང༌། སློབ་དཔོན་པདྨ་དང༌། སློབ་དཔོན་ལྭ་བ་པ་དང་གསུམ་པོ་ལ་སོགས་ཀྱི་ཞེན་པ་མེད་པའི་ཉམས་ལེན་དེ་ནི།

རགས་པ་རྣམས་གོང་གི་ཉམས་ལེན་གྱིས་དག་ནས། ཕྲ་བ་བག་ལ་ཉལ་གྱི་ཚུལ་དུ་ཡོད་པ་དེ་བྱང་ཆུབ་སེམས་གཉིས་ཀྱིས་དོན་དམ་བྱང་ཆུབ་ཀྱི་སེམས་དང༌། བསྐྱེད་རྫོགས་གཉིས་ཀྱི་རྫོགས་རིམ་བཀའ་བརྒྱུད་འདིའི་སྣང་བ་རང་སེམས་ཀྱི་གནད་འདི་དང༌། སྤང་བྱ་དང་བསལ་གཞག་མེད་པར་ཉམས་སུ་ལེན་པ་ལྟ་བུ་ལ་དགོངས་པ་ཡིན་ཏེ། དེ་ལྟ་བུའི་ཉམས་ལེན་མ་བྱས་ན་རྩ་གསུམ་འཁོར་ལོ་བཞི་དང༌། རྩ་རླུང་ཐིག་ལེ་དེ་རྣམས་ཕྲ་རགས་རྣམས་ཀྱིས་མ་དག་པས་ཉེས་སྐྱོན་རྣམས་སྐྱེ་སྟེ། དེ་ལ་གཉིས་ལེན་བྱས་པས་དེ་རྣམས་དག་པས་བྲལ་འབྲས་ཀྱང་གནས་སྐབས་དང་མཐར་ཐུག་གཉིས་སུ་འབྱུང༌། དེའང་གནས་སྐབས་ཀྱི་འབྲས་བུ་ནི། དཔལ་འབྲི་གུང་པ་དང༌། དཔལ་ཕག་མོ་གྲུ་པ་དང༌། རྗེ་སྒམ་པོ་པ་དང༌། ཡབ་སྲས་ཀྱི་འཕྲིན་ལས་འབྱུང་ཚུལ་ལྟ་བུའོ། །གཉིས་པ་མཐར་ཐུག་གི་འབྲས་བུ་ཉོན་མོངས་པ་གསུམ་གང་ལ་བྱས་ཀྱང་བྲལ་འབྲས་རིགས་མི་འདྲ་སོ་སོར་འབྱུང༌། ཡང་ན་གཉིས་པ་གསང་བ་སྡོམ་གསུམ་ནས་གསུངས་པའི་འཁོར་ལོ་བཞི་རྩ་རླུང་ཐིག་ལེ་དྲི་མ་དང་བཅས་པ་རྣམས་ལའང་གོང་གི་ཉམས་ལེན་བསྐྱེད་རྫོགས་སམ། བྱང་ཆུབ་ཀྱི་སེམས་གཉིས་ཀྱི་ཉམས་ལེན་གྱིས་སྤང་བྱ་ཕྲ་རགས་གཉིས་དག་པའི་ལག་རྗེས་ལའང་གནས་སྐབས་དང་མཐར་ཐུག་གཉིས་འབྱུང༌། དེའང་གནས་སྐབས་ཀྱི་འབྲས་བུ་ནི། སོ་ཐར་ལ་མཚོན་ན་འཁོར་ལོ་བཞིའི་དྲི་མ་རིམ་གྱིས་དག་པས་དགེ་སྦྱོང་གི་འབྲས་བུ་བཞི་རིམ་གྱིས་ཐོབ། དེ་བཞིན་དུ་བྱང་ཆུབ་སེམས་དཔའི་སྐབས་ན་ས་ལམ་ཐབས་མཁས་པའི་ཕར་ཕྱིན་ནས་ཡེ་ཤེས་ཀྱི་ཕར་ཕྱིན་དང་བཞིས་བགྲོད་ནས་ས་བཅུ་ཐོབ་བོ། །གསང་སྔགས་ཀྱང་དེ་དང་འདྲ་སྟེ། མཐར་ཐུག་པའི་བྲལ་འབྲས་ལ་སྐུ་བཞི་ཡེ་ཤེས་ལྔ་འབྱུང་ངོ༌། །འདི་ནི་སྡེ་སྣོད་གསུམ་གྱི་ཉམས་ལེན། སྡོམ་པ་གསུམ་གྱི་གནད་ཐུན་གཅིག་གིས་ཉམས་ལེན་རྨད་དུ་བྱུང་བའོ།། །། ༄། །དེ་ཁོ་ན་ཉིད་སྡོམ་གསུམ་གནད་གཅིག། ན་མོ་གུ་རུ། རྗེ་མཉམ་མེད་བླ་མ་དམ་པའི་ཞལ་སྔ་ནས།

སྡོམ་པ་གསུམ་པོ་འདི་གར་གཅིག་ན། གསང་བ་ལུས་ཀྱི་རྟེན་འབྲེལ་ཀུན་ད་གཅིག །ཀུན་ད་མེད་ན་སོ་སོ་ཐར་པའི་སྡོམ་པ་མེད་དེ་ཉན་ཐོས་ཀྱི་བྱང་ཆུབ་མི་ཐོབ། ཀུན་ད་མེད་ན་བྱང་ཆུབ་སེམས་དཔའི་སྡོམ་པས་ཀྱང་ས་ལམ་གྱི་ཡོན་ཏན་མི་རྫོགས། ཀུན་ད་མེད་ན་གསང་སྔགས་ཀྱི་དམ་ཚིག་མེད་དེ་མཆོག་ཐུན་མོང་གི་དངོས་གྲུབ་མི་ཐོབ། འོ་ན་གཅིག་པུ་ཡོད་ན་དེས་ཆོག་གམ་སྙམ་ན། དེས་ཀྱང་སངས་མི་རྒྱ་སྟེ། གཅིག་པུ་དེ་གནས་པའི་ཐབས་ཕྱི་པ་མུ་སྟེགས་པ་མཁས་པས་ལུས་ལ་གནས་ཏེ། གོང་དུ་བཤད་པའི་བདག་པོ་དང༌། དབང་གང་གིས་བྱས་མ་བྱས་ཀྱི་བྱེད་པས་ཅིར་འགྱུར་མི་ཤེས་པས། དེས་ན་དབང་གོང་གི་བྱས་པ་དེ་གལ་ཆེ། དེས་ན་སྐྱེ་དགུ་ཐམས་ཅད་ལ་འཁོར་འདས་ཀྱི་བདེ་སྐྱིད་ཐམས་ཅད་དང༌། ཡོན་ཏན་ཐམས་ཅད་འབྱུང་བའི་དམ་རྫས་གཅིག་པུ་ཞིག་ཡོད་དོ། །དང་པོ་སེམས་ཅན་རྣམས་ལའང་འདི་ཡོད་ན་ལུས་ཀྱི་མདངས་བཟང་བ་དང༌། ཤ་བཀྲག་གསལ་བ་དང༌། ཕ་རོལ་པའི་ཡིད་དུ་འོང་བ་དང༌། འགྲོ་བ་རྣམས་བྱམས་པར་འོང་བ་སོགས་ངང་ངམ་ཤུགས་ཀྱིས་བདེ་སྐྱིད་འབྱུང༌། གལ་ཏེ་འདི་མེད་ན་མདོག་ཉམས་ཏེ་ལུས་སྔོ་སྐྱ་བ་ཧཾ་པ་རིད་པ་སྐྱ་བོ་བསིང་བསིང་ངོ་དབྲེ་ཧྲུལ་གྱིས་འགྲོ་ནས་མི་འདོད་པའི་སྡུག་བསྔལ་འབྱུང༌། གཉིས་པ་ཕྱི་རོལ་མུ་སྟེགས་པའི་དྲང་སྲོང་བདེན་པ་སྟོན་པ་ལའང་དམ་རྫས་འདི་ཡོད་ན་མངོན་པར་ཤེས་པ་ལྔ་ལ་སོགས་པའི་ཡོན་ཏན་ཐམས་ཅད་འབྱུང་བ་དྲང་སྲོང་རྭ་ཅན་ལྟ་བུ་ཡིན་ལ། འདི་མེད་ན་མི་འབྱུང་བའང་དྲང་སྲོང་རྭ་ཅན་ལྟ་བུ། གསུམ་པ་སོ་ཐར་ལའང་འདི་མ་ཉམས་པར་ཡོད་ན། དགེ་སྦྱོང་གི་འབྲས་བུ་བཞི་ཐོབ་ལ། མེད་ན་མི་ཐོབ་སྟེ། འཁྲིག་པ་སྤྱད་ན། བུད་མེད་དང་སྐྱེས་པ་དུད་འགྲོ་དང་གསུམ་གང་ལ་སྤྱད་ཀྱང་ཁྱད་པར་མེད་པར་ཕམ་པ་འབྱུང་བར་གསུངས་པ་དང༌། ཁུ་བ་ཕྱུང་བ་དང༌། འཁྲིག་ཚིག་འཛིན་པ་དང༌། རང་ལ་མ་ཕྱུང་སྟེ། གཞན་གྱིས་བསྙེན་པར་བྱས་ཀྱང་ལྷག་མར་འགྱུར་བར་གསུངས་པ་དང༌།

གཞན་བུད་མེད་ཀྱི་ཡུལ་ལ་མིག་གིས་གཏད་པ་བལྟ་བ་དང༌། དབང་པོ་ལས་སུ་རུང་བ་འཆང་ན་ལྟུང་བྱེད་དུ་གསུངས་ཀྱང་དེ་རྣམས་ཀྱིས་ཁུ་བ་ཉམས་ཀྱི་དོགས་པ་དང༌། ལུས་ལ་གནས་པའི་ཐབས་ཡིན། བཞི་པ་བྱང་ཆུབ་སེམས་དཔའི་སྡོམ་པ་ལའང་དམ་རྫས་འདི་མེད་ན་ཕམ་པར་འགྲོ་ལ། ཡོད་ན་ནང་ལ་བརྟེན་ཏེ་ཕྱི་སྐྱེ་བས་དེ་ལ་སྡོམ་པ་རྟེན་ཅན་ཞེས་ཟེར། དེ་ལྟར་ན་དེ་བཞིན་གཤེགས་པ་སྤྱན་ཆེན་པོའི་སྤྱན་སྔར་མི་འཁྲུགས་པས་དམ་བཅས་པ་དང་དེ་བཞིན་གཤེགས་པ་འབྲུག་སྒྲ་དབྱངས་ཀྱི་རྒྱལ་པོའི་སྤྱན་སྔར་འཇམ་དཔལ་གྱིས་དམ་བཅས་པ་ལྟ་བུ་ཡིན། གསང་སྔགས་རིགས་འཛིན་གྱི་སྡོམ་པ་ལའང་འདི་ཡོད་་ན་མཆོག་དང་ཐུན་མོང་གི་དངོས་གྲུབ་ཐོབ། མེད་ན་རྩ་ལྟུང་ལྔ་པ་ཕོག་པར་གསུངས་སོ།། ༈ །།དེ་ཡན་ཆད་ལ་བཀའ་རྒྱ་མེད་ཀྱང་ཁྲིགས་སུ་སྒྲིག་པ་འདི་ལ་བཀའ་རྒྱ་ཡོད་པས་གང་ཐོད་ཐོད་དུ་སྨྲར་མི་བཏུབ་གསུང༌། དེས་ན་འདི་ལ་གསང་སྔགས་སྤྱི་ལྟར་ན། འབེབས་པ་དང༌། འགྲེམས་པ་དང༌། ཟློག་པ་དང༌། བཟུང་བ་སྟེ་མཁས་པས་བཞིར་བཤད་ཀྱང༌། འབེབས་པ་ཤིན་ཏུ་སླ་སྟེ། གསུམ་པོ་འདི་ཤིན་ཏུ་དཀའ་བ་ཡིན། གལ་ཏེ་རྗེ་བླ་མའི་གསུང་གིས་ཟློག་པར་གྱུར་ཀྱང་འགྲེམས་དང་བརྟན་པའི་ཐབས་མ་ཤེས་ན་ན་ཚ་སྡུག་བསྔལ་གྱི་རྒྱུར་འགྱུར་བ་ཡིན་པས་འདིར་ནི་དེ་ལྟ་བུ་དང་ཆགས་ལམ་ལ་སོགས་དེ་མི་བཞེད་པས་སྔགས་ཀྱང་གྲོལ་ལམ་ལྟར་ཉམས་ལེན་གྱི་གཙོ་བོར་དམ་རྫས་འདི་ཡིན་པས་འདི་ལ་འཕེལ་བར་བྱེད་པའི་ཐབས་དང་དེ་ཉམས་པར་བྱས་ན་ཟློག་པར་བྱེད་པའི་ཐབས་དང༌། ཟློག་པས་མི་ཆོག་འགྲེམས་པར་བྱེད་པའི་ཐབས་དང༌། ཁྲེམས་པ་ཙམ་གྱིས་མི་ཆོག་སྟེ། ཁྲེམས་པ་དེ་བརྟན་པ་བྱེད་པའི་ཐབས་དང་བཞི་ཡིན། དེ་ལ་དང་པོ་འཕེལ་བར་བྱེད་པའི་ཐབས་ལ། སྤྱིར་ཕུན་སུམ་ཚོགས་པ་ལྔ་ཡིན། ཟས་བཅུད་ཅན་ལུག་ཐོང་གི་ཤ་ལ་སོགས་པའང་ཡིན་ཏེ། དེ་ལྟ་བུ་ཟོས་པས་ཁམས་ཐིག་ལེ་འཕེལ། སྤྱིར་ཡང་ཟས་ཟོས་པ་དེ་ཐོག་མར་བད་ཀན་གྱི་གནས་སུ་འགྲིམས་ཏེ།

བད་ཀན་གྱིས་རྐྱང་རྐྱང་པོར་བྱེད། དེ་ནས་མཁྲིས་པའི་གནས་སུ་འགྲིམས་ཏེ་མཁྲིས་པ་སྐྱུར་སྐྱུར་པོར་བྱེད། དེ་ནས་རླུང་གི་གནས་སུ་འགྲིམས་ཏཻ། རླུང་གིས་དྭངས་སྙིགས་ཕྱེ་ནས་སྙིགས་མ་རྣམས་རྩ་ཆུ་ཁ་ལུད་རྣམས་སུ་འགྲོ། དྭངས་མ་རྣམས་ཤ་ཁྲག་ཚིལ་དུ་འགྲོ་སྟེ། ཚིལ་གྱི་དྭངས་མ་ལ་རྐང༌། རྐང་གི་དྭངས་མ་ཐིག་ལེར་འགྲོ་སྟེ། དེ་ལྟར་གནས་བདུན་དུ་བརྒྱུད་པ་འདི་ལ་ནང་གི་སྐྱེ་བ་བདུན་པ་ཟེར། དེ་ལྟ་བུར་འཕེལ་བ་དེ་ཉམས་དོགས་ཡོད་པས་དེ་ཟློག་དགོས། དེ་ཡང་ཉམས་པ་ལ་ཡུལ་གང་ཡང་རུང་བ་ལ་ཆགས་པ་སྐྱེ་བ་ལ་བརྟེན་ནས་ཉམས། ཟས་ལའང་ཆགས་ན་དྲི་ཆེན། སྐོམ་ལ་ཆགས་ན་དྲི་ཆུ་དང་བསྡོངས་ནས་ཉམས་པའང་ཡོད། གོས་ལ་ཆགས་ན་རྔུལ་དང་བསྡོངས་ནས་ཉམས་སོ། །སྣ་ཁྲག་དང་བསྡོངས་ནས་ཉམས་པའང་ཡོད། ལུས་སྨད་ནས་ཉམས་པ་ཡང་ཡོད། བ་སྤུའི་བུ་ག་ནས་རྡུལ་དང་སྡོངས་ནས་ཉམས་པ་ཡང་ཡོད་པས། དེ་ཟློག་དགོས། བཟློག་པ་ལ་ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་དང་གསུམ་དགོས། དེ་ལ་འཁྲུལ་འཁོར་གསུམ་ཟེར། དེ་ལ་དང་པོ་ལུས་ཀྱི་འཁྲུལ་འཁོར་ནི། ཨུ་རྒྱན་གྱི་འཁྲུལ་འཁོར་ཏེ། སྲིན་ལག་གཉིས་ཀྱི་རྩ་བར་མཐེ་བོང་གི་རྩེ་མོ་གཏད་དེ། ཁུ་ཚུར་བཅངས་ལ་བརླ་ཁུག་སུ་མནན། སྐྱིལ་ཀྲུང་བཅའ། གསུས་པ་རྒལ་པ་ལ་ཡར་ཐེན་སྒལ་ཚིགས་ལ་སླན། སེམས་ཀྱི་དམིགས་པ་ནི། ལུས་ཡི་དམ་གྱི་ལྷར་བསྒོམ། ལྷ་དེ་ཡང་ཤིན་ཏུ་གསལ་ཞིང་དྭངས་པ། དེའི་ནང་དུ་རྩ་གསུམ་པོ་གསལ་གདབ། འདུས་མདོར་ཐིག་ལེ་དཀར་པོ་དཀར་ཞིང་འཚེར་བ་སྲན་མའི་གའུ་ཙམ་རྩ་དབུ་མའི་ནང་ཡར་དཔྱངས་ཐག་ཐེན་པ་ལྟར་བསྒོམས་ལ། ཡེ་ཤེས་ཀྱི་སྤྱན་དབུ་མ་དེ་ཤིན་ཏུ་ཆེ་བ་ཅིག་བསྒོམ། དེའི་སྤྱི་བོར་བླ་མ་དམ་པ་སྐུ་མདོག་དཀར་པོ་ན་བཟའ་དམར་པོ་བསྣམས་པ། སོར་བཞི་པ་ཙམ་ཞིག་ལ་དམིགས་པ་གཏད། རླུང་གི་མན་ངག་ནི། རླུང་ལན་གསུམ་ཙམ་ཕྱིར་འབུད། དེས་བཟློག་པར་འགྱུར་ཏེ། བཟློག་པའི་ཚད་ནི་རོ་སྟོད་ཚ་ཆིལ་ལམ་སྦྲིད་ཆིལ་གྱིས་འགྲོ།

བཟློག་པས་མི་ཆོག འགྲེམས་དགོས་པས། མ་ཁྲེམས་ན་ད་ལྟ་རང་རྩ་ཆུ་དང་སྡོངས་ནས་ཉམས་དོགས་ཡོད་པས། འགྲེམས་པ་ཤིན་ཏུ་གཅེས་ཏེ། འགྲེམས་པའི་ཐབས་ནི། སྔར་གྱི་ཡི་དམ་ལྷ་སྐུ་སྟོད་ཤིན་ཏུ་ཆེ་བ། རྒྱན་ཆ་ལུགས་ཤིན་ཏུ་གསལ་བ། ཁྱད་པར་དུ་རུས་པའི་རྒྱན་དཀར་ཁྲབ་བེ་ཡོད་པ་ཅིག་ཏུ་དམིགས་པ་བསལ་བ་མ་ཡེངས་པར་བསྒོམས་པས། ལུས་ལ་ཁྲེམས་ནས་འགྲོ། དེ་ཁྲེམས་པས་ཀྱང་མི་ཆོག་སྟེ། སྔགས་ཀྱི་ཡོན་ཏན་མི་ཐོབ་པས། བརྟན་པ་ཤིན་ཏུ་གཅེས་པ་ཡིན། བརྟན་པར་བྱེད་པ་ལ་ཆོས་ལྔ་པོ་དགོས་པས། ཀུན་རྫོབ་བྱང་ཆུབ་སེམས་ལ་ནན་ཏན་ཆེན་པོས་ཡུན་རིང་དུ་བསྒོམ། དེ་སྐྱེས་པ་དང་བྱང་ཆུབ་ཀྱི་སེམས་ལས་སྐྱེས་པའི་ཡི་དམ་གྱི་ལྷ་བསྒོམ། ཡི་དམ་གྱི་ལྷའི་གཙུག་ཏོར་ནང་དུ་བླ་མ་དམ་པའི་སྐུ་བསྒོམ། དེ་ནས་ཕྱག་རྒྱ་ཆེན་པོ་བསྒོམས་པས་ཤིན་ཏུ་བརྟན་པར་འོང༌། བརྟན་པ་ཐོབ་པས་ཕྱག་རྒྱ་ཆེན་པོ་ཐུན་ཆེ་བ་ཅིག་བསྒོམ། ལར་ཐིག་ལེ་འཕེལ་ནས་ཉོན་མོངས་པ་དྲག་པོ་སྐྱེས་དུས་སུ། སྙིང་རུས་ལ་བརྟེན་ནས། གཉེན་པོ་སྟོབས་ཆེན་པོ་བསྐྱེད་ཅིང༌། སེམས་ཉོན་མོངས་པའི་དབང་དུ་སྐད་ཅིག་ཀྱང་མི་གཏོང་བ་གལ་ཆེ། རང་གི་སེམས་ལ་ཉོན་མོངས་པ་དྲག་པོའི་སྟོབས་འཕེལ་ན། ཉམས་ལེན་གྱི་འཁྲུལ་འཁོར་གསུམ་པོ་བྱ། ཁྱད་པར་དུ་ཁམས་ཉམས་པའི་རྒྱུ་འབྱུང་པོའི་ཉི་མ། གནམ་སྟོང་ལ་ཉམས་ལེན་བྱ། བཅོམ་ལྡན་འདས་མའི་སྒྲུབ་ཐབས་ཀྱི་རྩ་བ་འདི་ཡིན་ཏེ། ཕྱི་རོལ་ཏུ་ལྷ་འདྲེ་གཉིས་མེད། སྣང་བ་རང་གི་སེམས་ཡིན་པས། དམ་རྫས་འདི་ཡོད་ནས་ལུས་ལ་གནས་ན། འདྲེ་མོ་ཡིན་ན་ཡང་ད་ལྟ་རང་མཁའ་འགྲོ་མར་འགྲོ་བ་ལ་ཚེགས་མེད་པས། རྗེ་འགྲོ་མགོན་གྱི་གདམས་ངག་ཆོས་གསུམ་པོའི་ཉམས་ལེན། གནད་དུ་སོང་ནས་རི་ཁྲོད་དུ་སྒྲུབ་ཚུགས་ཟིན་ན། མཆོག་ཐུན་མོང་གི་དངོས་གྲུབ་ཐམས་ཅད་ཀྱང་ཐོབ། བླ་མ་དམ་པའི་ཐུགས་ཀྱང་ཟིན། བརྒྱུད་པ་གོང་མའི་ཞབས་ཏོག་ཀྱང་འགྲུབ། ཐུབ་པའི་བསྟན་པ་ཡང་དར་རྒྱས་སུ་བྱེད་ནུས་པས།

གཙོ་བོར་ཉམས་ལེན་རང་ལ་འབད་པར་ཞུ། དེ་ཁོ་ན་ཉིད་ཀྱི་སྡོམ་གསུམ་གནད་གཅིག་བཅུད་ཀྱི་སྙིང་པོ་རྫོགས་སོ།། ༈ །།བརྒྱུད་པའི་རིམ་པ། རྡོ་རྗེ་འཆང་ཆེན་པོས་གྲུབ་ཆེན་ཏིལླི་པ་ལ་གསུངས། དེས་ནཱ་རོ་པ་ལ། རྗེ་ནཱ་རོ་པས། རྗེ་མར་པ་ལ་ཞག་ཉི་ཤུ་རྩ་གཉིས་ཁྲིད་མཛད། དེས་རྗེ་མི་ལ་ལ་ཞག་ཉི་ཤུ་རྩ་ལྔ་ཁྲིད་མཛད། དེས་རྗེ་སྒམ་པོ་པ་ལ་ཞག་དགུ་བཅུ་གོ་གཅིག དེས་དཔལ་ཕག་མོ་གྲུ་པ་ལ་ཞག་དགུ་གཅུ་གོ་གཅིག དེས་ཆོས་རྗེ་ལ་ཞག་བདུན་ཅུ་དོན་ལྔ་ཁྲིད་མཛད། དེས་བླ་མ་དོམ་གད་པ་ལ། དེས་སློབ་དཔོན་ཆོས། དེས་གྲུབ་ཐོབ་གྲགས་རྡཽར། དེས་གྲུབ་ཐོབ་སེངྒཻ་རྒྱལ་མཚན། དེས་གྲུབ་ཐོབ་བྱང་རྡོར། ཡང་ཆོས་རྗེས། དགེ་བཤེས་སྔོ་སྟོན། དེས་བླ་མ་སྙགས། དེས་སློབ་དཔོན་དད་རིན། དེས་སློབ་དཔོན་གྲགས་རྡོར། དེས་སློབ་དཔོན་སེངྒེ་རྒྱལ་མཚན། དེས་གྲུབ་ཐོབ་བྱང་རྡོར། དེས་སློབ་དཔོན་ཡོན་ཏན་རྒྱལ་མཚན། རྡོར་འཛིན་རི་རྒྱལ། དེས་འགྲོན་པོ་ལྷོ་བྲག་པ། དེས་འབྲི་གུང་ཀུན་སྤངས། དེ་ནས་རིམ་པར་བྱོན་པ་ལགས་སོ།། །། ༄། །རྗེ་ཕག་མོ་གྲུ་པའི་རྩ་རླུང་ཐིག་ལེའི་ཞལ་གདམས།། ན་མོ་རཏྣ་གུ་རུ། སྐུ་བཞི་དབྱེར་མེད་དྲུག་པ་རྡོ་རྗེ་འཆང༌། །ཟག་མེད་བདེ་བ་ཆེན་པོའི་རང་བཞིན་སྐུ། །འགྲོ་དྲུག་སྡུག་བསྔལ་སེལ་བའི་སྒྲོན་མེ་མཆོག །ཐར་པའི་ལམ་སྟོན་ཆོས་རྗེའི་ཞབས་ལ་འདུད། །དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་ནས། སངས་རྒྱས་ཀྱི་བསྟན་པ་ལ་ཞུགས་ཤིང༌། ཐེག་པ་ཆེན་པོའི་གསང་སྔགས་སུ་དབང་བཞིས་རྒྱུད་དག་པར་བྱ་བའི་ཕྱིར། བསྐྱེད་རྫོགས་ཀྱི་དོན་སྒོམ་པའི་གང་ཟག་ནི་ཤིན་ཏུ་མང་བར་གདའ་སྟེ། ཐབས་ཤེས་རབ་ཉམས་རྟོག་ཟུང་དུ་ཆུད་པ་ཉུང་བ་འདི་གང་གིས་ལན་དགོངས་པ་དང༌། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་དགོངས་པ་རྣལ་འབྱོར་བླ་ན་མེད་པའི་ཡང་སྙིང༌། གནད་བསྲེ་བ་སྐོར་གསུམ་གྱི་དོན་གོ།

ཡོན་ཏན་ཐམས་ཅད་བསྐྱེད་པའི་གཞི་མ། སྡོམ་པ་གསུམ་གྱི་མཐིལ། ཐེག་པ་ཆེན་པོ་གསང་སྔགས་ཀྱི་དོན་གོ། རྟེན་ཅིང་འབྲེལ་པར་འབྱུང་བ་ལུས་ལ་མ་གནས་པ་ཡིན་གསུང༌། དེ་གནས་པར་བྱེད་པའི་གདམས་ངག་ལ། རྒྱུད་ཐམས་ཅད་དུ་ཇི་ཙམ་ཞིག་གསུངས་ཀྱང༌། གང་ཟག་གི་བློ་དང་བསྟུན་ནས་དམིགས་པའི་རིམ་པ་དཔག་ཏུ་མེད་པ་ཞིག་གསུངས། དེའང་སྙན་བརྒྱུད་ཀྱི་དོན་གོ་འོག་སྒོ་བདེ་བ་ཆེན་པོའི་མན་ངག་ལ་བརྟེན་ནས། བདེ་བ་ཉམས་སུ་ལེན་པ་འདི་ལ་གཉིས་སུ་གསུངས་ཏེ། ཆགས་ལམ་དང༌། གྲོལ་ལམ་རྣམ་པ་གཉིས་ཡིན། དེའང་ཆགས་ལམ་ཉམས་སུ་ལེན་པ་ལ་རྒྱུ་རྐྱེན་ཕུན་སུམ་ཚོགས་པ་ཞིག་དགོས་པར་གདའ་སྟེ། དུས་ཀྱིས་དཀའ་བར་གདའ་གསུང༌། ཚངས་པར་སྤྱོད་པ་འདི་ལའང་དཔག་ཏུ་མེད་པ་ཞིག་གསུངས་ཀྱང༌། རྗེ་ནཱ་རོ་པའི་གདམས་ངག རྗེ་བཙུན་མི་ལའི་ཉམས་ལེན། ཁོ་བོས་དུས་རྒྱུན་དུ་ཉམས་སུ་བླངས་པའི་ཆོས་འདི་ནི། མཁའ་འགྲོ་མའི་སྲོག་སྙིང༌། དགའ་བ་བཞི་ལ་བརྟེན་ནས། གསང་བ་རྟེན་འབྲེལ་ཁམས་བྱང་ཆུབ་སེམས་ཀྱི་ཐིག་ལེ་ལུས་ལ་བརྟན་པ་དང༌། མི་ཉམས་པར་བྱེད་པའི་མན་ངག་འདི་ལ། གང་ཟག་ཐེག་པ་ཆེན་པོ་གསང་སྔགས་ཀྱི་ཆོས་གོ་ཞིང་འདོད་ཆགས་དང་ལྡན་པའི་གང་ཟག དད་པ་དང་ལྡན་ཞིང་སྒྲུབ་པ་ལ་བློ་ངེས་པའི་སྐྱེས་བུ་དམ་པ་ཞིག་མ་གཏོགས་པ། སྙིང་རུས་མེད་པའི་ལེ་ལོ་ཅན། སྣོད་མ་ཡིན་པ་ལ་ཆོས་འདི་བསྒྲགས་ན་དམ་ཚིག་ཉམས་པས་གསང་བ་གལ་ཆེ། དེ་ལ་འདི་ཡུལ་ལ་མི་བརྟེན་པའི་སྒོ་ནས་བདེ་བ་ཉམས་སུ་ལེན་ཅིང༌། དགའ་བ་བཞི་ལ་བརྟེན་ནས་རྟེན་འབྲེལ་མི་ཉམས་པར་བྱེད་པ་འདི་ལ་དོན་གསུམ་སྟེ། ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་དང་གསུམ་ཡིན་གསུང༌། སྐབས་འདིར་ཐུགས་བསྐྱེད་ཅིག་བྱ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཚུལ་ཁྲིམས་རིན་པོ་ཆེ་བསྲུང་ཞིང༌། ཐེག་པ་ཆེན་པོ་གསང་སྔགས་ཀྱི་ཆོས་ཉམས་སུ་བླང་སྙམ་དུ་བསམ། འདི་ཉམས་སུ་བླང་བའི་དུས་ནི།

ཕྱི་རོལ་གྱི་རྐྱེན་དྲག་པོ་ཕོ་མོ་སྦྱོར་བ་བྱེད་པ་མཐོང་བའམ། ཉོན་མོངས་པའི་སྟོབས་སྐྱེས་པའི་དུས་སུ་ཐབས་གསུམ་གྱིས་ཉམས་སུ་བླང་བར་བྱ། ཕྱིན་ཅི་ལོག་གི་སྦྱོར་བ་ཡིས། །ཨངྒུ་ལི་ནི་བརྟན་པོར་སྦྱོར། །སྲིན་ལག་རྩ་གནད་ཞལ་ལས་ཤེས། །བདེ་བ་བསམ་མི་ཁྱབ་པ་སྐྱེ། །སྐྱེས་པ་དེ་ཉམས་སུ་བླངས་པས་འདོད་ཆགས་ཉིད་ཀྱིས་འདོད་ཆགས་དག་ནས་ཚེ་གཅིག་གིས་བྱང་ཆུབ་ཐོབ་པ་ལ་ཐེ་ཚོམ་མེད་པས་འདི་བཞིན་དུ་བྱ་གསུང༌། དེའང་གསང་བ་རྩ་དེར་དབབ་པ་དང༌། སྐྱིལ་བ་དང༌། བཟློག་པ་དང༌། དགྲམ་པ་དང་བཞི་ལགས། དེའང་དབབ་པ་ལ་མི་མཁས་ན་བདེ་བ་ཡུན་ཐུང་རི་གཟར་རྦབ་དང་འདྲ། བསྐྱིལ་བ་ལ་མི་མཁས་ན་ལོང་མེད་པར་འཆོར་གཤོ་བུད་དང་འདྲ། བཟློག་པ་ལ་མི་མཁས་ན་ཆུ་དང་སྡོངས་ནས་འཆོར། བྱེ་མ་ལྡིང་ཆུས་བཤིགས་པ་དང་འདྲ། འགྲེམ་པ་ལ་མི་མཁས་ན་ཞུན་མར་འཁེང་བ་དང་འདྲ། དེ་ལ། དབབ་པ་རུས་སྦལ་འགྲོས་ཀྱི་དབབ། །བསྐྱིལ་བ་ཨ་ཝ་དྷཱུ་ཏིར་སྐྱིལ། །བཟློག་པ་དུད་འགྲོ་འགྱུར་བཞིས་བཟློག །འགྲེམས་པ་སེངྒེ་རྣམ་རོལ་དང༌། །སྐྱུག་དང་སྤྲུག་པ་ལ་སོགས་ཀྱིས། །འཁོར་ལོ་བཞི་ལ་རིམ་གྱིས་འགྲེམས། །ཞེས་སོ། །དེ་ལ་དང་པོ་དབབ་པ་ནི། སྔོན་འགྲོ་འདི་རྣམས་བསྒོམ་པར་བྱ། རང་ཉིད་སྐད་ཅིག་གིས་ཡི་དམ་ལྷར་བསྒོམ། དེ་ནས་ཡུམ་རྗེ་བཙུན་མ་ལང་ཚོ་དར་ལ་བབ་པ་ཞིག་རང་གི་མདུན་དུ་བསྒོམ། དེ་མི་གསལ་ན་རང་གི་ཡིད་དུ་འོང་བའི་བུ་མོ་ཞིག་བསམ། དང་པོ་འོ་བྱེད་པ་དང༌། ནུ་མ་ཉེད་པ་དང༌། སྙོམས་པར་ཞུགས་པར་བསམ། དེ་ལྟར་བྱས་པས་དགའ་བ་སྐྱེ། སྐྱེས་པ་དེ་ཉིད་ལ་མཉམ་པར་བཞག བསྐྱིལ་བ་བཟློག་པ་ནི། འགྱུར་དྲུག་ཉམས་སུ་བླང༌། དེ་ལ་གླིང་བཞི་ཡུལ་དུ་བསྡུ། རྒྱ་མཚོ་རི་རབ་ལ་སྦྱར། དར་པོ་ཆེ་གྱེན་ལ་འཕྱར། ཉི་ཟླ་ཟིལ་གྱིས་གནོན། ཆུ་བོ་གྱེན་ལ་བཟློག རྡོ་རྗེ་འཆང་གི་ཕྱག་རྒྱ་དང་དྲུག་གོ །དུད་འགྲོ་བཞི་སྟེ། སེངྒེའི་འགྱིངས། སྟག་མོའི་སྐྱུག། རྨ་བྱའི་ལྟ་སྟངས།

ཝ་མོའི་སྣོམ། ཡང་གཡས་པའི་འཁྲུལ་འཁོར། གཡོན་པའི་འཁྲུལ་འཁོར། གཉིས་ཀ་བསྣོལ་ཞིང་འདྲེན་པའི་དུས་སུ་ཕྱིའི་དམིགས་པ་ནི། རང་གི་མདུན་དུ་གསེར་གྱི་མཆོད་རྟེན་ཁྲུ་གང་པ་ཞིག་བསམ། དེ་ཤིན་ཏུ་ལྕི་བས་ཡར་ལ་མི་ཐེག་པར་བཏེགས་པས། སྤྱི་བོར་སླེབ་པ་དང་མི་དམིགས་པར་བསམ། ཡང་ན་བླ་མའི་སྐུར་གྱུར་པར་བསྒོམ། གོང་གི་དམིགས་པ་གསང་གནས་ན་བསྐྱིལ་བ་རྣམས་ཡར་ལ་དྲངས་པས་ལྟེ་བ་སྤྲུལ་པའི་འཁོར་ལོ་ཁེངས་པར་བསམ། དེ་བཞིན་དུ་འཁོར་ལོ་གསུམ་དུ་དྲངས། དམིགས་པ་ཧཱུྂ་གིས་ཡར་དྲངས་པར་བསམ། སྐྱིལ་ཀྲུང་དེ་ཉིད་མ་ཞིག་པར་ལག་པ་གཉིས་ཀྱིས་པུས་མོ་བཀབ་ལ། སྤྱན་དབུས་མ་ལ་དམིགས་པ་གཏད། དེ་ནས་ཙོག་པུར་ལྟག་པ་བཀན་ལ། སྤྱན་དབུས་མ་ལ་དམིགས་པ་གཏད། དེ་ནས་འགྲེམས་པ་ལ། སྤྲུག་འཁོར་གཡས་གཡོན་དབུ་མ་གསུམ་དུ་བྱ། དེ་ནས་སེངྒེ་སྒང་སྤྲུག་བྱ། སྒོ་བརྒྱད་དགག་པ་སེངྒེ་རྣམ་རོལ་བྱ། མགོ་བོ་ཡུར་འདྲེན་བྱ། དེ་ནས་ཞག་སྐོར་བྱ། རྩལ་པོ་ཆེའི་མདའ་འཕང་བྱ། འཁྲིས་པ་བློ་རྡེག་བྱ། རྟ་མཆོག་འཁྲུལ་འཁོར་བྱ། རྒོད་པོ་གཤོག་རྒྱང་བྱ། གཡས་སུ་གཅུ། གཡོན་དུ་གཅུ། གཉིས་ཀ་སྤྲུག དེ་ནས་རྡོ་རྗེའི་སྐྱིལ་ཀྲུང་བྱ། བག་བཞི་འཕྲ་བ་བྱ། ཐམས་ཅད་འཕུར་བར་བྱ། གཉིས་ཀ་བརྐྱང་ངོ༌། །འཁྲུལ་འཁོར་འདི་རྣམས་བྱེད་པའི་དུས་སུ། རླུང་མནན་ལ། རླུང་ཐེབས་རེ་ལ་ཅི་ནུས་བྱ། མི་ཐུབ་པའི་དུས་སུ་སྤྱི་བོ་ན་ཡར་སྔོ་བུན་སོང་བར་བསམས་ལ་གཏང་ངོ༌། །དེ་ནས། གསང་གནས་ཀྱི་ཐིག་ལེ་མི་དམིགས་པར་བསམས་ལ། བདེ་བའི་རང་བཞིན་བླ་མ་རྡོ་རྗེ་འཆང་ཆེན་པོ་དེ་སྤྱི་བོ་ཀླད་པའི་གཏིང་དུ་གདན་བཞི་རྩེགས་ཀྱི་སྟེང་ན་བཞུགས་པར་བསམ་མོ། །འདི་ནི་ཆོས་རྗེ་ཉིད་ཀྱིས་བླ་མ་ལྷ་པ་མིན་པ་སུ་ལའང་མ་གནང་བ་ལགས་སོ། །ཡོན་ལ་གསེར་སྲང་རེ་ཚད་ཡིན། སུ་ཐོད་ཐོད་ལ་མི་བསྟན། དཔལ་ཕག་མོ་གྲུ་པས། ང་འབུ་དང༌། སྟག་ལུང་ཐང་པ་གཉིས་ལ་གནང་བ་ཡིན་གསུངས་སོ། །ཕས་ཀྱང་བུ་ངོ་ཤེས་པར་འདུག་གསུང་ངོ༌།

དམ་ཚིག་མེད་པའི་མི་ལ་བཀའ་རྒྱ་ཡོད། གསང་བ་གལ་ཆེའོ། །འདི་བྲིས་དགེ་བའི་རྩ་བ་རྣམས། །འགྲོ་རྣམས་བླ་མེད་བྱང་ཆུབ་མཆོག་ཐོབ་ཤོག། །། ༄། །སེམས་རྩེ་གཅིག་གནས་པ་སྣ་རྩེ་བཞིའི་གདམས་པ།། ན་མོ་རཏྣ་གུ་རུ། སྣ་རྩེ་བཞིའི་གདམས་པ་འདི་ལ་ལོ་རྒྱུས་དང་དགོས་ཆེད་གཉིས་སོ། །དང་པོ་ལོ་རྒྱུས་ནི། དགེ་བའི་བཤེས་གཉེན་ཆེན་པོ་སྟོན་པ་བ་ལ། ཁམས་ནས་བསུ་བརྡ་ཡང་ཡང་བྱུང་ཡང་འགྲོ་མ་ཉན། དེའི་དུས་སུ་ཆོས་རྗེས་གསུང་བྱོན་ནས་སོང་གསུང་བ་ལ། འོ་ན་ང་ལ་ཆོས་ཟབ་པ་ཞིག་ཞུ་ཞུས་པས། ཆོས་རྗེའི་ཞལ་ནས། ཆོས་ཟབ་མོ་ཞིག་ཡོད་པས་ཁྱོད་ལ་བྱ་གསུང་ནས། སྣ་རྩེའི་གདམས་པ་འདི་མཛད་དོ། །དགོས་ཆེད་ལ་དོན་བཞི་སྟེ། དང་པོ་སྡུག་བསྔལ་སེལ་བ་ཕྱིའི་སྣ་རྩེ། མ་ས་ར་ན་འབྱུང་བ་བཞི་རྩད་གཅོད་ཀྱི་གདམས་པ་ནི། འོ་སྐོལ་གྱི་ལུས་འདི་འབྱུང་བ་རྣམ་པ་བཞི་ལས་གྲུབ་ཅིང༌། དེ་གདོད་མ་མཉམ་ཞིང་འཁྲུགས་པ་ལ་བརྟེན་ནས་ན་ཚ་སྡུག་བསྔལ་བསམ་གྱིས་མི་ཁྱབ་པ་འབྱུང༌། དེ་མི་འབྱུང་ཞིང་སེལ་བར་བྱེད་པ་ཕྱིའི་སྣ་རྩེ་ཞེས་བྱ་སྟེ། དཔེར་ན་མིག་སྣ་རྩེ་ལ་གཏོད་པ་བཞིན་དུ། དམིགས་པ་ལ་རྩེ་གཅིག་ཏུ་མ་ཡེངས་པར་གཏོད་པའི་དོན་གྱིས་སྣ་རྩེ་ཞེས་བྱ་བ་ཡིན། དེའང་རྡོ་རྗེའི་ལུས་འདི་ལ། གསང་གནས་བདེ་སྐྱོང་གི་འཁོར་ལོའི་ལྟེ་བ་ལ། ཨེ་གྲུ་གསུམ་ཆོས་འབྱུང་དུ་ཡོད་པའི་མདུན་ནས་གཡས་སྐོར་དུ་རྩ་བོ་ཆེ་བཞི། མ་ས་ར་ན་ཡི་གེའི་འབྱུང་ཚུལ་དུ་འབྱུང་བ་བཞི་སྐྱེད་པའི་ས་བོན་དུ་གནས། དེ་ལས་རྩ་ཕྲན་བཅུ་གསེར་ཐུར་གཤིབས་པ་བཞིན་གནས་ཏེ། རྩ་བ་ཡན་ལག་གི་རླུང་བཅུ་སྤེལ་ནས་གཡས་སུ་རྒྱུ་བ་ཡིན། དེ་རྣམས་ཀྱིས་ན་ཚ་དང་སྡུག་བསྔལ་བསྐྱེད་པ་ཡིན། དེ་ལ་རྣལ་འབྱོར་པས་ཉམས་སུ་བླངས་པས་སྐྱོན་འདག་ཅིང་ཡོན་ཏན་བསྐྱེད་པར་བྱེད་པ་ཡིན། དེའང་ཉམས་སུ་བླང་བ་ནི། སེམས་བསྐྱེད། ལུས་ཡི་དམ་ལྷར་བསྒོམ། ཁོང་པའི་ནང་གཙང་ལ་དྭངས་པར་བྱས་ལ་གསང་གནས་ཀྱི་འཁོར་ལོ་གསལ་གདབ།

རླུང་རོ་གདོན་ལ་སྟེང་འོག་འཇམ་རླུང་ཁ་སྦྱར་བས། དབུས་ཀྱི་ཡི་གེ་ཨ་ལ་ཕོག་ནས་ཕྱོགས་ཀྱི་ས་བོན་བཞི་ལས། རང་རང་གི་ཁ་དོག་དང་མཐུན་པའི་འོད་ཟེར་དུ་བའི་རྣམ་པ་ལྟ་བུ་བྱུང་བ་འདྲེས་ནས་རྩ་ཕྲན་བཅུ་པོ་ཁེངས། དེ་ནས་ཆེར་མཆེད་པའི་རྩ་གསུམ་འཁོར་ལོ་བཞི་ལ་སོགས་པར་ལུས་ཐམས་ཅད་ཁྱབ་པ་དང༌། སྣང་ལ་རང་བཞིན་མེད་པ་འཇའ་གུར་ལྟ་བུ་ཞིག་ཏུ་བསམ། ཐུན་མཚམས་སུ་ལུས་པོ་རིམ་གྱིས་གསང་གནས་ཀྱང་ཨེ་ལ་བསྡུ། ཨེ་ཡང་སྐྱེ་མེད་དུ་བཞག རྗེས་ལ་བསྔོ་བ་བྱ། དེས་ཕན་ཡོན་གྲུབ་ཆེན་བརྒྱད་སོགས་ལ་སོགས་པ་རྟགས་བཅུ། འབྱུང་བ་བཞི་པོ་དེ་སྙོམས་ནས་ན་ཚ་དང་སྡུག་བསྔལ་མི་འབྱུང༌། བྱུང་བ་སེལ་ལུས་དག་པས་འབྱུང་བཞི་རྩད་གཅོད་བྱ་བ་ཡིན། གཉིས་པ། བར་ཆད་སེལ་བ་ནང་གི་སྣ་རྩེ་མཁའ་འགྲོ་དབང་དུ་བྱ་བ་དངོས་གྲུབ་ཆེན་པོའི་གདམས་པ་ནི། རྡོ་རྗེའི་ལུས་འདི་ལ་ལྟེ་བ་སྤྲུལ་པའི་འཁོར་ལོ། མཁའ་འགྲོ་སྡེ་ལྔའི་ཕོ་བྲང་དུ་གནས་པ་ཡིན་ཏེ། ཕོ་བྲང་གི་ལྟེ་བ་རྩ་མིག་དྲུག་གིས་ཨ་ལོང་ལྟ་བུ་ལ་སངས་རྒྱས་མཁའ་འགྲོ། དེ་ལས་རྩ་བོ་ཆེ་བཞིར་གྱེས་པ་རྡོ་རྗེ་མཁའ་འགྲོ་ལ་སོགས་པ་བཞི་གནས། དེ་ལ་ཕྱོགས་རེ་ལ་རྩ་འདབ་ལྔ་ལྔ་གྱེས་པ་ལས་རྡོ་རྗེ་མཁའ་འགྲོ་སྡེ་ལྔ་ལ་སོགས་པ་ལ་མཁའ་འགྲོ་ཉི་ཤུ་གཡོན་སྐོར་དུ་གནས། དེ་ལས་རེ་རེ་ལའང་རྩ་འདབ་བཅུ་བཅུ་གྱེས་པ་ལ། རྡོ་རྗེ་རིགས་ཀྱི་མཁའ་འགྲོ་མ་བཅུ་ལ་སོགས་པ། རིགས་ཀྱི་མཁའ་འགྲོ་བཞི་བཅུ་གཡོན་སྐོར་དུ་གནས། དེ་དག་གི་རྩ་རླུང་འཁྲུགས་པ་ལ་བརྟེན་ནས། རྣལ་འབྱོར་པ་ལ་མཁའ་འགྲོ་མ་ལ་སོགས་པའི་བར་ཆད་འབྱུང༌། དེ་མི་འབྱུང་ཞིང་སེལ་བར་བྱེད་པ་ལ་ནང་གི་སྣ་རྩེ་ཞེས་བྱ་སྟེ། མཁའ་འགྲོ་མ་དབང་དུ་བྱ་བ་ནི། སེམས་བསྐྱེད། ལུས་ཡི་དམ་གྱི་ལྷར་བསྒོམ། དབུས་ཀྱི་ལྟེ་བ་ལ་སངས་རྒྱས་མཁའ་འགྲོ་སོར་བཞི་དཀར་མོ་ཞལ་གཅིག་ཕྱག་གཉིས། གཡས་ཌཱ་མ་རུའི་སྒྲ་ཡིས་འཇིག་རྟེན་གྱི་ཁམས་སུ་ཐོས་པ། གཡོན་ཐོད་པ་བདུད་རྩིས་གང་བ་ཐུགས་ཀར་འཛིན་པ།

ཞབས་གཉིས་གར་སྟབས་སུ་ལོག་ལོག་མཛད་པ་སྐུ་ལུས་བདེ་བ་ཆེན་པོར་ཕྲིལ་ཕྲིལ་འདུག་པ། རུས་པའི་རྒྱན་ཆ་ཁྲ་ལ་ལ་བྱེད་པ། སྤྱན་མིག་ནག་ཧྲིལ་ཧྲིལ་བྱེད་པ་སྤྱན་རྩ་དམར་ལྕིག་ལྕིག་བྱེད་པ། དབུ་སྐྲ་ནག་བུན་བུན་གྲོལ་བ་དེ་ལྟ་བུ་ཞིག་ཏུ་བསྒོམ། རྡོ་རྗེ་མཁའ་འགྲོ་མ་སོར་བཞི་ལ་སོགས་པ་ནི་ཕྱོགས་མཚོན། ཤར་དུ་རྡོ་རྗེ་མཁའ་འགྲོ་སྡེ་ལྔ་ནི། དབུས་སུ་སྔོན་མོ། གཡས་སུ་དཀར་མོ་དང༌། ལྗང་ཁུ། གཡོན་དུ་དམར་མོ་དང་སེར་མོ། ཕྱོགས་གསུམ་ལའང་དེས་འགྲེའོ། །རིགས་ཀྱི་མཁའ་འགྲོ་མ་ནས་འབྲུ་ཙམ་བཞི་བཅུ་ནི། ཤར་དུ་བཅུ་མཐིང༌། བྱང་བཅུ་ལྗང༌། ནུབ་བཅུ་དམར། ལྷོར་བཅུ་སེར། རྒྱན་ཕྱག་མཚན་བཞུགས་ཚུལ་ནི་གཙོ་མོ་དང་ཐམས་ཅད་མཐུན་ནོ། །དང་པོ་བསྐྱེད་པ་ལའང་གཙོ་མོ་ལས་འོད་འཕྲོས་ནས་རིམ་པ་བཞིན་དུ་གསལ་གདབ་ལ། དམིགས་པ་རྒྱུན་བསྲིང༌། ཐུན་མཚམས་སུ་རང་གི་ལུས་རིགས་ཀྱི་མཁའ་འགྲོ་མ་ལ་ཐིམ། དེ་རྣམས་སྡེ་བཞི་ལ་ཐིམ། དེ་རྣམས་གཙོ་མོ་ལ་ཐིམ། དེའང་མི་དམིགས་པར་བཞག །བསྔོ་བ་བྱའོ། །འདི་ཉམས་སུ་བླངས་ན་མཆོག་ཐུན་མོང་གི་དངོས་གྲུབ་མ་ལུས་པ་འཐོབ་ཅིང༌། ལུས་འདི་ཉིད་ཀྱིས་མཁའ་སྤྱོད་དུ་འགྲོ། རྣལ་འབྱོར་པ་དེ་གར་དུ་འདུག་པའི་ས་ཕྱོགས་སུ། བཀྲ་ཤིས་དང་བདེ་ལེགས་དཔག་ཏུ་མེད་པ་འབྱུང་ཞིང་ཐབས་ལམ་གྱི་བྱེ་བྲག་གང་བསྒོམས་པ་བས་ཀྱང༌། འདི་ལན་ཅིག་སྒོམས་ན་བདེ་སྟོང་གི་ཏིང་ངེ་འཛིན་ལ་སོགས་པ་ཕན་ཡོན་བསམ་གྱིས་མི་ཁྱབ་བོ། །དེས་ན་དངོས་གྲུབ་ཆེན་པོའི་གདམས་པ་བྱ་བ་ཡིན་ནོ། །དམ་ཚིག་ཏུ་ཐིག་ལེ་མ་ཉམས་པ་གལ་ཆེ་བས་རྒྱབ་ནས་མི་ཤིགས་པའི་འཁོར་ལོ་གདམས་ངག་བླ་མའི་ཞལ་ལས་ཤེས་པར་བྱའོ། །གསུམ་པ། རྟོགས་པ་བསྐྱེད་པའི་སྣ་རྩེ། བཀའ་བརྒྱུད་ཀྱི་བླ་མ་དབང་དུ་བྱ་བ་བྱིན་རླབས་མོས་གུས་ཀྱི་གདམས་པ། དེ་ལ་རྟོགས་པ་བསྐྱེད་པར་བྱེད་པ་ཐམས་ཅད་བླ་མའི་མོས་གུས་འབའ་ཞིག་ལས་བསྐྱེད་པར་བྱེད་པ་ཡིན། གསང་བ་ནི་སྣོད་དང་མི་ལྡན་ཞིང་མོས་གུས་མེད་པ་ལ་གསང་ངོ༌། །སྣ་རྩེ་ནི་གོང་དུ་ཤེས།

བཀའ་བརྒྱུད་ཀྱི་བླ་མ་དབང་དུ་བྱ་བ་ནི། སྙིང་ག་ཆོས་ཀྱི་འཁོར་ལོ་འདི་བཀའ་བརྒྱུད་ཀྱི་བླ་མ་རྣམས་ཀྱི་ཕོ་བྲང་ཡིན། དེར་མོས་གུས་བྱས་ཤིང་གསོལ་བ་བཏབ་ན། ཐུན་མོང་མ་ཡིན་པའི་རྟོགས་པ་སྐྱེ་བ་ཡིན་པས། དེའང་སེམས་བསྐྱེད། ཡི་དམ་བསྒོམ། ཐུགས་པདྨ་དཀར་པོ་འདབ་མ་བརྒྱད་པ་ཞིག་ཏུ་བསྒོམ། དེའི་དབུས་ཀྱི་ལྟེ་བ་ལ། སེངྒེ་བརྒྱད། སྣ་ཚོགས་པདྨ་ཉི་མ་ཟླ་བའི་སྟེང་དུ་རང་གི་རྩ་བའི་བླ་མ་དམ་པ་ཆོས་འཆད་ཀྱི་ཕྱག་རྒྱ་ཅན། མཚན་དཔེས་སྤྲས་པ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ། ཆོས་ཀྱི་སྐུར་ངེས་ཤེས་བསྐྱེད། པདྨའི་འདབ་མ་ལ་བརྒྱུད་པའི་བླ་མ་རྣམས་འདུས་ནས་གཡས་གྲལ་དུ་བཞུགས་པར་བསམས། གུས་པའི་ཚུལ་གྱིས་ཐུགས་རྗེ་འཁྱིལ་བའི་ཚུལ་དུ་གནས་པ་སྤྱན་ཐམས་ཅད་གཙོ་བོའི་ཐུགས་ཀ་ལ་གཟིགས་པ། ཕྱག་གཡོན་པ་མཚན་ལྡན་གྱི་ཐོད་པ་བདུད་རྩིས་བཀང་བ་གཙོ་བོ་ལ་སྟོབ་པ། གཡས་པའི་མཐེབ་སྲིན་གྱིས་ནོར་བུ་རིན་པོ་ཆེའི་སྙེ་མ་འབུལ་བའི་ཚུལ་དུ་བསྣམས་པ། དེ་ལྟར་བླ་མ་བརྒྱུད་པ་དང་བཅས་པ་བསམས་ལ། མོས་གུས་བྱ་ཞིང་གསོལ་བ་གདབ། དེས་བྱིན་གྱིས་རློབ་ཅིང་ཐུན་མོང་མ་ཡིན་པའི་མོས་གུས་རྒྱུད་ལ་འཆར་བ་ཡིན་གསུང༌། ཐུན་མཚམས་ཀྱི་བྱ་བ་གོང་ལྟར་དུ་ཉམས་སུ་བླང༌། བཞི་པ། སེམས་ཉིད་གནད་ལ་དབབ་པ་དེ་ཁོ་ན་ཉིད་ཀྱི་སྣ་རྩེ་ལྟ་སྒོམ་སྤྱོད་གསུམ། རླུང་རིག་དབྱེར་མེད་རིག་པ་བཙོན་དུ་མི་བཟུང་བ། རྟེན་འབྲེལ་སྐད་ཅིག་མ་འབྲས་བུ་ཆོས་སྐུའི་གདམས་པའོ། །དེའང་སེམས་ཉིད་གནད་ལ་མ་ཕེབས་པས། སྣ་ཚོགས་ཀྱི་ལྟ་བ། གྲུབ་མཐའ་ཐ་དད་པ་མང་པོ་ཞིག་བྱུང་བ་ལགས། འདིར་རྗེ་ཡབ་སྲས་ཀྱི་བཞེད་ཀྱིས། འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་གདོད་མ་ནས་སྐྱེ་བ་མེད་ཅིང༌། སྤྲོས་པའི་མཐའ་ཐམས་ཅད་དང་བྲལ་བ་ཡིན། གོང་མ་ལས་ཁྱད་པར་འཕགས་པ་དེ་ཁོ་ན་ཉིད་ཅེས་བྱ། སྣ་རྩེ་ནི་གོང་དུ་བསྟན་ནོ། །ལྟ་སྒོམ་སྤྱོད་གསུམ་ལ་གནས་སྐབས་དང༌།

རང་བཞིན་ནོ། །གནས་སྐབས་ལ་འདོད་ཆགས་ལྟ་བུ་ཞིག་ལ་མཚོན་ན། འདོད་ཆགས་ཀྱི་རྟོག་པ་སྐད་ཅིག་མ་ཅིག་ཐོལ་གྱིས་སྐྱེས་པ་དེ། མ་བཅོས་པར་ལྟ་བས་ན་ལྟ་བ། དེ་ལ་མཉམ་པར་འཇོག་པས་ན་སྒོམ་པ། དེ་རང་ལ་སྤྱོད་པས་ན་སྤྱོད་པའོ། །དེ་བཞིན་དུ་ཉོན་མོངས་པ་དང་རྣམ་པར་རྟོག་པ་ཐམས་ཅད་ཀྱང་ཉམས་སུ་བླང་ངོ༌། །རང་བཞིན་སེམས་ཉིད་ཀྱི་དོན་ཕྱིན་ཅི་མ་ལོག་པ་མཐོང་བས་ན་ལྟ་བ། དེ་ལ་རྒྱུན་དུ་མ་ཡེངས་པས་ན་སྒོམ་པ། ཆོས་ཉིད་དེ་ལ་ལོངས་སྤྱོད་པས་ན་སྤྱོད་པའོ། །རླུང་རིག་དབྱེར་མེད་ནི། ཙན་དན་དྲི་བཞིན་ཐ་མི་དད་དེ། རིག་པ་ནང་དུ་གནས་ན་རླུང་ཡང་ནང་དུ་གནས། རླུང་ཟིན་ན་རིག་པའང་རང་བཞིན་དུ་གནས་པ་ཡིན། ཚེ་རིང་ཐུང་ལ་སོགས་པ་སྐྱོན་ཐམས་ཅད་འདི་ཡི་གནད་ཀྱིས་བྱུང་བ་ཡིན། རིག་པ་བཙོན་དུ་མི་བཟུང་བ་ནི། ཚོགས་དྲུག་རང་གྲོལ་དུ་བཞག་ན་དྲན་པ་ཡིན། རིག་པའི་རྒྱལ་པོ་མ་ཡེངས་པར་བྱའོ། །རྟེན་འབྲེལ་སྐད་ཅིག་མ་འབྲས་བུ་ཆོས་སྐུ་ནི། འཁོར་འདས་ཀྱི་ཆོས་ཐམས་ཅད་མེད་ན་མི་འབྱུང་བ་རྟེན་འབྲེལ་འབའ་ཞིག་ཡིན། རྟེན་འབྲེལ་ཐམས་ཅད་སྐད་ཅིག་མར་གནས་པ་ཡིན། སྐད་ཅིག་མ་དེའང་རྟེན་འབྲེལ་སྟོང་པ་ཉིད་ཡིན་པས་ཆོས་ཀྱི་སྐུའོ། །ཆོས་ཀྱི་སྐུ་དེ་ལས་སྐུ་གསུང་ཐུགས་ཡོན་ཏན་འཕྲིན་ལས་མཛད་པ་མཐའ་ཡས་པ་འབྱུང་བར་འགྱུར་རོ། །བླ་མ་ཆོས་ཀྱི་རྒྱལ་པོའི་ཞལ་ནས་བདག་ལའོ། །དགེ་བ་འདིས་མཚོན་བསོད་ནམས་མ་ལུས་པས། བདག་སོགས་སེམས་ཅན་མ་ལུས་ཐམས་ཅད་ཀྱིས། ཉེས་ཚོགས་འཁོར་བའི་སྡུག་བསྔལ་རབ་སྤངས་ནས། དྲི་མེད་ཆོས་རྗེ་བླ་མའི་སྐུ་ཐོབ་ཤོག །སྣ་རྩེ་བཞིའི་གདམས་པ་རྫོགས་སོ།། བརྒྱུད་པ་ནི། ཆོས་རྗེ་རིན་པོ་ཆེ། དེས་བླ་མ་གཡོར་སྒོམ་པ་ལ། དེས་བླ་མ་ཟོ་བོ་བ་ལ། དེས་རི་ཁྲོད་པ་བྱམས་པ་ལ། དེས་དགོངས་གཅིག་པ་ཆེ་བ་ལ། དེས་དགོངས་གཅིག་པ་ཆུང་བ་ལའོ།། །། ༄། །ཀུན་གཞི་ཚོགས་འཁོར་མ།། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་བ། །དགོས་འདོད་མ་ལུས་ཐམས་ཅད་འབྱུང་བ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །བླ་མ་རིན་པོ་ཆེའི་ཞལ་སྔ་ནས།

ཀུན་གཞི་ལ་མང་དུ་གསུངས་ཀྱང༌། འདི་གསུམ་གྱི་ནང་དུ་འདུ་གསུང༌། གསུམ་པོ་དེ་གང་ཡིན་ན། སོ་སོ་སྐྱེ་བོའི་ཀུན་གཞི་དང༌། ཉན་རང་གཉིས་ཀྱི་ཀུན་གཞི་དང༌། བྱང་ཆུབ་སེམས་དཔའི་ཀུན་གཞི་དང་གསུམ་མོ། །དེའང་བདག་ཏུ་འཛིན་པ་སོ་སོ་སྐྱེ་བོའི་ཀུན་གཞི། འཁོར་བ་ལ་ངེས་པར་འབྱུང་འདོད་ཀྱི་སེམས་ཉན་རང་གི་ཀུན་གཞི། སེམས་ཅན་ཐམས་ཅད་རྫོགས་པའི་བྱང་ཆུབ་ཐོབ་འདོད་བྱང་ཆུབ་སེམས་དཔའི་ཀུན་གཞིའོ། །དེ་མན་ཆད་ཀུན་གཞི་བཀའ་རྒྱ་ཅན་ནོ། །དེ་ལའང་ཀུན་གཞི་དགེ་བ་དང༌། མི་དགེ། ལུང་མ་བསྟན་དང་གསུམ་དུ་བྱེད་པའོ། །དེ་ལའང་གླེང་ལུགས་མི་འདྲ་བ་མང་དུ་གླེང་ནའང་ཀུན་གཞི་ངོས་ཟིན་པ་ནི་དཀའ་གསུང༌། འོ་ན་ཐུགས་ལ་བཏགས་པར་ཞུ་ཞུས་པའི་དུས་ན། འོ་ན་ཆོས་ཐམས་ཅད་རྒྱུའི་རྗེས་སུ་འབྲང་དགོས་མི་གསུང་ངམ། ཚོགས་འཁོར་དང་འབུལ་བ་ཤོམས་གསུང༌། འོན་ཀྱང་དར་གཞོན་ལ་སྦྲོན་མ་དྲངས་པ་ཀུན་ལ་ཚོགས་འཁོར་དུ་བྱིན་གྱིས་བརླབས་ལ་བྱའོ་གསུང༌། འོ་ན་རྩ་བ་འདི་ཟུང་ལ། གོང་གི་གསུམ་པོ་འདི་ལ། དཔེར་ན་ལྕགས་སྲང་སྟོང་ཡོད་པ་ཞིག་ལ་གསེར་སྲང་གཅིག་གིས་སྟོང་པོ་དེ་གསེར་དུ་བསྒྱུར་བ་དང་འདྲ་བར་དོན་ཐ་མལ་གྱི་ཀུན་གཞི་རྟོག་པ་མི་དྲན་དགུ་དྲན་རིག་རིག་ཏུར་ཏུར་པོ་དེ་ཡིན་ཏེ། དེ་ཉིད་གང་ཡང་གྲུབ་པ་མེད་པའི་ཡེ་ཤེས་སུ་བསྒྱུར་བ་དེ་ནི་ཀུན་གཞི་དགེ་བ་ཞེས་བྱའོ། །ཡང་ཐ་མལ་གྱི་དུས་ཀྱི་མི་དྲན་དགུ་དྲན་འདིས་འཁོར་བ་བྱེད་པའི་ས་བོན་ནམ་རྒྱུ་ཡིན་པས་ན་མི་དགེ་བའོ། །དེ་ལྟར་ཡང་སློབ་དཔོན་འཕགས་པའི་ཞལ་ནས་ཀྱང༌། འཁོར་བའི་རྩ་བ་འདུ་བྱེད་ཡིན་གསུངས་སོ། །འོ་ན་ལུང་མ་བསྟན་དེ་གང་ཡིན་སྙམ་ན། ད་རེས་ལྕགས་སྲང་སྟོང་པོ་དེ་ལ་རྐྱེན་གསེར་སྲང་གང་གིས་བསྒྱུར་ན་འགྱུར་ལ། མ་བསྒྱུར་ན་མི་འགྱུར་བའི་དཔེ་དེ་བཞིན་དུ། དོན་ལ་ལུང་མ་བསྟན་པ་ནི་ཐ་མལ་གྱི་དུས་ཀྱི་རིག་པ་ཐ་མལ་པ་མི་དྲན་དགུ་དྲན་གྱི་ཤེས་པ་དེ་ལ་བླ་མ་དམ་པའི་གདམས་ངག་གིས་དེ་ཉིད་གང་དུ་ཡང་གྲུབ་པ་མེད་པའི་ཡེ་ཤེས་ཀྱི་རྩིས་བསྒྱུར་ན་ནི་འགྱུར་ལ།

མ་བསྒྱུར་ན་ནི་ཀུན་གཞིའི་ལུང་མ་བསྟན་བྱ་བར་བཏགས་སོ། །དེས་ན་ཡིད་ཀྱི་ལས་ནི་ལུང་མ་བསྟན་ཅེས་སོ། །ལར་ལུང་མ་བསྟན་བྱ་བ་འགྱུར་རུང་ཞིག་ལ་བྱེད་པ་ཡིན། དེ་ལ་ཀུན་གཞི་དང༌། ཁམས་གཉིས་དོན་གཅིག་པས་ན། བདེ་གཤེགས་སྙིང་པོ་ཁམས་དགེ་བ། །སྙིང་པོ་དེ་ལ་ཀུན་གཞིའི་སྒྲས། །དེ་བཞིན་གཤེགས་པས་བསྟན་པར་མཛད། །ཅེས་སོ། །ལར་འདི་མི་ལ་མ་འདྲི་ལ་རང་གིས་ཉམས་སུ་ལོངས་གསུང༌། ཕྱིས་ནི་གངས་དཀར་གྱི་རྒྱལ་པོ་ཏི་སེར་གསུངས་པ་དེ་མངོན་དུ་གྱུར་གསུང༌། མཉམ་མེད་བླ་མ་རིན་ཆེན་གྱི། ཐུགས་ཀྱི་སྙིང་པོར་གྱུར་པ་ཀུན་གཞི་ཚོགས་འཁོར་བཀའ་རྒྱ་མའི་ངོ་སྤྲོད། བཀའ་རྒྱ་སུམ་རིམ་མའོ། །ལྷོ་བྲག་མཁར་ཆུ་པ་ལེའུ་ཕུག་ཏུའོ།། །། ༄། །འཁོར་ལོ་མ་སོགས་ཀྱི་ཨེ་ཆུང་གྲངས་ཅན་མ།། ན་མོ་གུ་རུ། འཇིག་རྟེན་གསུམ་མགོན་རིན་ཆེན་ཞལ་སྔ་ནས། བརྒྱུད་པ་འདི་ནི་དཔལ་ཆེན་པོ་ནཱ་རོ་པ་ནས་བརྒྱུད་པ་ཡིན་ལ། དེས་ན་ཉམས་ལེན་ཐམས་ཅད་ཀྱང་དངོས་པོའི་གནས་ལུགས། ལམ་ཉམས་སུ་བླང་བའི་ཐབས། འབྲས་བུ་སྐྱེ་བའི་རིམ་པ་དང་གསུམ་དུ་འདུས་པ་ཡིན་ཏེ། དེའང་ད་རེས་འདིར་ལུས་སེམས་གཉིས་ཀྱི་གནས་ལུགས་ལ་སེམས་ཀྱི་གནས་ལུགས་ཞོར་ལ་བསྟན་ནས་ལུས་ཀྱི་གནས་ལུགས་གཙོ་བོར་སྟོན་པར་བྱེད་པ་ཡིན་ཏེ། དེ་ལ་འདིར་ལུས་འདི་དང་པོའི་ཆགས་ཚུལ་སྤྱི་བབས་རྣམས་ནི་འཁོར་ལོ་བཞི་ལ་སོགས་པ་གཞན་ནས་ཞལ་འཕངས། འདིར་ཡི་གེ་མང་གིས་དོགས་པས་ན་མ་བྲིས། གཉིས་པ་ད་རེས་འདིར་རང་ལ་མཚོན་ན། སྤྱི་དང་བྱེ་བྲག་གཉིས་སུ་བྱེད་པ་ལས། སྤྱིར་མི་ལུས་འདོམ་གང་པ་འདིའི་བ་སྤུའི་བུ་ག་དང༌། བ་སྤུ་དང་བཅས་པ་རེ་རེའང་རྩ་འཁོར་ལོ་རེ་རེ་ཡིན། དེ་བསྡུས་ན་ཚིགས་ཆེན་དང༌། ཚིགས་ཕྲན་རེ་རེ་ལའང་རྩ་འཁོར་ལོ་རེ་རེ་ཡིན། དེ་བས་ཀྱང་བསྡུ་ན། གཞུང་ཚིགས་བཅོ་བརྒྱད་པོ་འདིའང་རྩ་འཁོར་ལོ་རེ་རེ་ཡིན་ཏེ། དེ་རྣམས་ཡིན་པའི་རྒྱུ་མཚན་ཟབ་མོ་རྣམས་ཐུགས་སུ་ཆུད་གསུང༌། དེ་རྣམས་ནི་རྩ་འཁོར་ལོ་སྤྱིའི་གནས་ཚུལ་ཡིན།

འདི་མན་ཆད་བཀའ་རྒྱ་ཅན། བྱེ་བྲག་ཉམས་ལེན་གྱི་གནད་དུ་བསྡུས་པ་འདི་ལ་གསུམ་སྟེ། གནས་པ་རྩའི་འཁོར་ལོ་དང༌། གཡོ་བ་རླུང་གི་འཁོར་ལོ་དང༌། བཀོད་པ་བྱང་ཆུབ་སེམས་ཀྱི་འཁོར་ལོ་དང་གསུམ་མོ། །དེ་ལ་སྤྱིར་རྩ་ལ་དགུ། དེའང་དབྱེས་པས་དང་པོ་རང་གི་ལུས་པོ་ཧྲིལ་པོ་འདི་རྡོ་རྗེའི་ལུས་སུ་གྲུབ་ཚུལ་བསྟན་པ་དང༌། གཉིས་པ་གཡས་པ་གཡོན་པ་དབུ་མ་དང་གསུམ་ལ་རྩ་འཁོར་ལོ་དྲུག །གསུམ་པ་གསང་གནས་ནས་སྤྱི་བོའི་བར་དུ་རྩ་འཁོར་ལོ་ལྔ་ནི་བརྩེགས་མའོ། །གཉིས་པ་ལུང་གི་འཁོར་ལོ་ལའང་བསྡུས་པས་འབྱུང་འཇུག་གནས་གསུམ་ཡིན་ཏེ། གསུམ་པ་ཐིག་ལེ་ལའང་སྐྱོན་བསྐྱེད་པའི་ཐིག་ལེ་དང༌། བདེ་སྐྱིད་བསྐྱེད་པའི་ཐིག་ལེ་དང༌། ཡོན་ཏན་ཐམས་ཅད་བསྐྱེད་པའི་ཐིག་ལེའི་འཁོར་ལཽའོ། །དེ་རྣམས་ཀྱིས་ནི་རྩ་རླུང་ཐིག་ལེའི་གནས་ཚུལ་བསྟན་ནས་སྡོམ་ཚུལ་མ་ཤེས་ན་སྐྱོན་འདི་རྣམས་ཡོད་དེ། དེའང་ཐུགས་ཉམས་སུ་མྱོང་བས། གསུམ་པོ་དེ་ཡོད་པས་མི་ཕན། དེ་གསུམ་ལ་བརྟེན་ནས་ནད་གསུམ་ལ་སོགས་པ་བསྐྱེད་དེ། དེའང་དོན་རྩ་གསུམ་པོ་མ་གཏོགས་པའི་དགུ་པོ་ལ་མཁྲིས་ནད་ཀྱི་ས་བོན་རླུང་ལའང༌། ལྡང་བ་དང་འཇུག་པ་གཉིས་ཀྱིས་རླུང་ནད་ཀྱི་ས་བོན། ཐིག་ལེ་གནས་ཚུལ་གྱིས་ཐིག་ལེས་སྐྱོན་ཐམས་ཅད་བསྐྱེད་དོ། །གསུམ་ཆར་འཁྲུགས་པ་ལས་འདུས་པའི་ནད་རྣམས་འབྱུང་ངོ༌། །ལར་གསུམ་པོའི་སྙིགས་མ་ལ་ངན་སོང་གསུམ། དྭངས་མས་ཁམས་གསུམ་གྱི་མཐོ་དམན་གསུམ་མོ། །དེས་ན་སྲིད་པ་ཁམས་གསུམ། ལམ་རིགས་དྲུག་གི་ས་བོན་བསྐྱེད་པར་བྱེད་པའི་གཞི་མ་ཡིན་གསུང༌། དེ་བཞིན་དུ་གདོན་དང༌། མི་མཐུན་པའི་ཕྱོགས་ཐམས་ཅད་དང༌། ཁྱད་པར་དུ་ས་བདག་མཛེའི་ནད་རྣམས་ནི་རྒྱུ་རྐྱེན་འཛོམ་པའི་རྟེན་འབྲེལ་ལས་བྱུང༌། དེའང་གོང་གི་དེ་གསུམ་ལུང་མ་བསྟན་པའི་སྟེང་དུ་སྐྱོན་མི་དགེ་བ་བྱས་པ་ལས་རླུང་འོག་ནས་གོང་དུ་ལྡོག་པ་ཡིན། དཔེ་མཛེ་ལ་སོགས་པ་མི་མཐུན་པའི་ཕྱོགས་ཐམས་ཅད་གོང་ནས་གོང་དུ་འཕེལ་བས་ལན་པ་ཡིན།

དེའང་རྒྱུ་མཚན་ཟབ་མོའང་རྒྱ་མཚོར་གྲུ་ཞིག་པ་ལྟ་བུའི་རླུང་ལ་བརྒལ་ནས་མིའི་སྲོག་འདོར་བ་ཡིན། དེ་བཞིན་དུ་རླུང་དཀྱིལ་ཞིག་ན། དེ་ལ་བརྟེན་པ་ཐམས་ཅད་མེད་པའོ། །དེས་ན་ཕྱི་ནང་རྟེན་འབྲེལ་ཨ་ལ་ལ། ད་ནི་སྡོམ་པའི་ཐབས་ལ་ཡང་རྩ་རྩས་སྡོམ་པ་དང༌། རླུང་རླུང་གིས་སྡོམ་པ་དང༌། ཐིག་ལེ་ཐིག་ལེས་སྡོམ་པའོ། །དེའང་དང་པོ་རྩ་ཅིག་ནི་བསླབ་པ་གསུམ་གྱི་རྩས་ཉོན་མོངས་པ་དུག་གསུམ་རྩད་ནས་གཅོད་པར་བྱེད། ལྔ་པའང་ནི་དབང་གི་རྒྱལ་པོས་དགོས་འདོད་ཐམས་ཅད་སྟེར་བར་བྱེད། དེ་བཞིན་དུ་དྲུག་པ་གཉིས་མེད་ཡེ་ཤེས་རྩས་མཆོག་གི་དངོས་གྲུབ་ཐོབ་པར་བྱེད་པའོ། །དེ་རྣམས་ནི་རྩ་རྣམས་ཀྱི་སྡོམ་པའི་ཐབས་སོ། །གཉིས་པ། རླུང་རླུང་གིས་སྡོམ་པ་ནི། རླུང་ལ་མང་པོར་བཤད་ཀྱང་འབྱུང་འཇུག་གནས་གསུམ་གྱི་རླུང་དེས་གོང་གི་རྩ་འཁོར་ལོ་བཅུ་གཉིས་པོ་ཐམས་ཅད་ལ་ཁྱབ་བྱེད་དུ་ཡོད་པས་ན་བྱེད་པ་ཐམས་ཅད་ཀྱང་ཁོའི་གཡོས་ཡིན། དེས་ན་ཁྱབ་བྱེད་རླུང་གི་འཁོར་ལོ་ཞེས་ཀྱང་བྱ། དེ་ལྟར་ཡང་འབྱུང་འཇུག་གནས་གསུམ་ཡུལ་གྱིས་སྡོམ་གསུང་བས་ཤིན་ཏུ་གནད་ཆེ་བར་གསུང༌། དེའང་རྡོ་རྗེ་རྩའི་རྨང་ལམ་དུ། སྒྲོལ་མའི་དཀྱིལ་འཁོར་མ་སྡོམ་ན། །དུས་རླུང་ལོག་པའི་གྲུ་དང་འདྲ། །དེ་སྡོམ་ཡོན་ཏན་ཐམས་ཅད་འབྱུང༌། །བིརྺ་པ་དང་པདྨ་ལྟར། །གཞན་ཡང་དྲང་སྲོང་མཛེ་རིམས་དང༌། །རླུང་ལ་སོགས་པའི་ནད་རྣམས་ཀུན། །དེ་སྡོམ་འབྱུང་བར་མི་སྲིད་གསུང༌། །འདི་ནི་བདེ་བ་སྟོང་པ་ཡི།འདི་ནི་གོང་གི་རྩ་གཡོན་པ་དང་དབུ་མའི་དོན་ནོ། །འཁོར་ལོ་ཞེས་ནི་རབ་ཏུ་གྲགས། །འདི་འཁོར་ལོ་སྡོམ་པའི་སྒྲུབ་ཐབས་ཡིན། །འདི་ལ་ཡིན་ལུགས་མང་པོ་ཡོད། །དེས་ནི་རླུང་སྒྲོལ་མ་ཡུམ་གྱི་སྡོམ་ཐབས་སོ། །ཐིག་ལེ་ལ་མང་ནའང༌། གསུམ་པ། ཐིག་ལེའི་སྡོམ་ཐབས་ལ། དེའི་དབྱེ་བ་མང་ནའང་གོང་དུ་གསུམ་སྟེ། དེའི་ནང་དུ་འདུས་པ་ཡིན་ཏེ། དེ་ཡང་གནས་ཚུལ་ཐིག་ལེ་ནི། །བསླབ་གསུམ་རྩ་ཡིས་མ་སྡོམས་ན། །ཉོན་མོངས་དུག་གསུམ་གྱི་ལོ་འདབ་འཕེལ། །དཀར་ཕྱོགས་དགེ་བ་རྩད་ནས་གཅོད། །དེས་སྡོམ་ཡོན་ཏན་གོང་ནས་གོང༌། །འཕེལ་བས་དཀར་ཕྱོགས་ཟླ་བ་ལྟར། །བསླབ་གསུམ་མ་གིའི་སྦྱོར་བ་ཡིས། །ཉོན་མོངས་དུག་གསུམ་སྦྱོང་བྱས་ནས། །ཡེ་ཤེས་རྩི་ཡིས་ཕྱོགས་རྣམས་ཁྱབ།

དེ་རྣམས་ཀྱིས་ནི་རྩ་འཁོར་དང་རླུང་དང་ཐིག་ལེའི་འཁོར་ལོ་གསུམ་ལ་བཅོ་བརྒྱད་དུ་དབྱེ་བ་དེ་རྣམས་མ་སྡོམ་པའི་ཉེས་དམིགས། དེ་རྣམས་སྡོམས་པས་ཡོན་ཏན་འབྱུང་ཚུལ་དང་བཅས་པ་ཁ་རག་རྩ་པ་ལ་གདམས་པའོ། །ཨེ་ཆུང་གི་གྲངས་ཅན་གཅིག་འདི་ཡིན་གསུང་ངོ༌། ༈ །ད་འདིར་ནི་སྡོམ་བྱ་སྡོམ་བྱེད་གཉིས་ཡིན་ཏེ། སྡོམ་བྱ་རྩ་དང་རླུང་དང་ཐིག་ལེ་གསུམ། །སྡོམ་བྱེད་ནི་སོ་སོར་བསྟན་པ་སྟེ། །དེའང་དབྱེ་བས་རབ་ཏུ་དབྱེ་བའོ། །དེ་ལ་རྩ་ལ་བཅུ་གཉིས་བསྟན་ན་ཡང༌། །དང་པོ་སྡོམ་བྱ་ཧྲིལ་མོ་རྡོ་རྗེའི་ལུས། །སྡོམ་བྱེད་བསླབ་པ་གསུམ་གྱི་རྩ་ཡིན་ནོ། །གཉིས་པ་རྩ་ནི་འཁོར་ལོ་ལྔ། །སྡོམ་བྱ་རིགས་ལྔ་དབང་གི་རྒྱལ་པོ་ནི། །གཞན་ཡང་རིགས་མཐུན་གོང་འོག་གནད་དང་ལྡན། །གསུམ་པ་དྲུག་པའི་གཉིས་པས་ལས་གཉིས་སྒྲུབ། །དེ་ཡང་བཞི་པ་སྡོམ་བྱ་ཡིན་པ་ལ། །གཉིས་པ་སྡོམ་བྱེད་དག་དུ་བསྟན་པའོ། །དེས་ནི་རྩ་ཡི་བསྡོམ་བྱ་སྡོམ་ཚུལ་ལོ། །སྤྱི་དོན་གཉིས་པ་རླུང་གི་འཁོར་ལོ་ནི། །འབྱུང་འཇུག་གནས་གསུམ་བསྡོམ་བྱ་ཡིན་པ་ལ། །སྡོམ་བྱེད་གོང་གི་དྲུག་པོའི་དབུས་དང་གཡོན་གྱི་བསྡམ། །གཉིས་པོ་བདེ་སྟོང་རྨད་བྱུང་ངོ་མཚར་ཆེ། །ཡུམ་ཆེན་མཁའ་ཀློང་བདེ་བ་ཆེན་པོའི་ངང༌། །བདེ་སྐྱིད་ཡོན་ཏན་དཔལ་འབར་འབྱུང་བའི་གནས། །དེར་ནི་ཤེས་རབ་ཡུམ་མཆོག་འབད་དེ་ཀླག །དེ་ཡི་ཡོན་ཏན་བསམ་ཡས་ཨ་ལ་ལ། །སྤྱི་དོན་གསུམ་པ་སྡོམ་བྱ་ཐིག་ལེ་སྟེ། །སྡོམ་བྱེད་བསླབ་གསུམ་རྩ་ཡིས་བསྡམ་པར་བྱ། །དེ་ལྟར་ཡང་སྤྱིར་ན། གནས་རྩ་རླུང་ཐིག་ལེ་གསུམ། སྡོམ་རྒྱུ་ཉོན་མོངས་པའི་ཚོགས། སྡོམ་ཐག་བླ་མ་དམ་པ་དང༌། བསླབ་པ་གསུམ་དང་ཡུམ་ཆེན་ལས་རབ་དུ་སྡོམ་པའོ། །ཚིགས་སུ་བཅད་པ་འདི་རྩ་བ་ཡིན། །ཁ་རག་རྩ་པ་ལ་གདམས་པའོ། །བཀའ་རྒྱ་མའོ། དབྱེ་ཆུང་གྲངས་ཅན་མའོ།།།། ༄། །ཟབ་ལམ་ནཱ་རོ་ཆོས་དྲུག་ལས་འཁྲུལ་འཁོར་གྱི་ཁྲིད། ན་མོ་གུ་རུ། ཆོས་རྗེའི་བཞེད་ཀྱིས།

ཚངས་པར་སྤྱོད་པའི་མན་ངག་འདི་ལ་དོན་ལྔ་སྟེ། དབབ་པ་དང༌། བསྐྱིལ་བ་དང༌། ཟློག་པ་དང༌། འགྲེམས་པ་དང༌། བརྟན་པའོ། །དང་པོ་ནི། གཏུམ་མོའམ། ཐིག་ལེའི་ཁྲིད་བསྒོམས་པས། བདེ་བ་སྐྱེའོ། །གཉིས་པ་དང༌། གསུམ་པ་བསྐྱིལ་བ་དང༌། བཟློག་པ་ལ་ལྔ་ལས། དང་པོ་དེ་དག་རེ་རེ་ལའང༌། ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་དང་གསུམ་གསུམ་ལས། དང་པོ་ནི། གླིང་བཞི་དབང་དུ་བསྡུ་བ་ནི་རྐང་ལག་གི་སོར་མོ་སྐུམ་སྟེ། ཤུགས་ཀྱིས་སྒྲིམ་མོ། རྒྱ་མཚོ་བྲག་ལ་གཏད། ཉི་ཟླ་ཟིལ་གྱིས་མནན། དར་པོ་ཆེ་གྱེན་ལ་ཕྱར། ཆུ་བཽ་གྱེན་ལ་གསུས་པ་སྟོད་དུ་འཐེན་ཟློག་ལ། ལག་པ་གཡས་པ་ནམ་མཁའ་ལ་འཕེན་པའི་ཚུལ་དུ་བྱའོ། །གཉིས་པ་སེམས་ཀྱི་དམིགས་པ་ནི། ཐིག་ལེ་རྣམས་དབུ་མ་ན་ཡར་དེད་ནས་སྤྱི་གཙུག་ཧཾ་ལ་ཐིམ་པར་བསམ། གསུམ་པ་རླུང་གི་མན་ངག་ནི། དང་པོ་ལན་ལྔའམ་གསུམ་ལ་སོགས་པ་ཕྱིར་འབུད། དེ་ནས་སྟེང་མནན། འོག་འཐེན་ནོ། །གཉིས་པ་ནི། ལག་པ་གཉིས་ཁུ་ཚུར་བཅངས་ཏེ་བསྣོལ་ལ། དམིགས་པ་གསེར་གྱི་མཆོད་རྟེན་ཤིན་ཏུ་ལྕི་བ་ཞིག་ནམ་མཁའ་ལ་འཕངས་པར་བསམ། གསུམ་པ་ནི་ལག་པ་གཉིས་ཀྱི་སོར་མོ་རྣམས་བསྣོལ་ཏེ། གུང་མོ་གཉིས་རྩེ་སྤྲད་ནས། གཡས་གཡོན་དབུས་གསུམ་ནས་ཧཱུྂ་རིངས་ཀྱིས་དྲངས་ལ།ལྐོག་མ་ནས་གུང་མཛུབ་གཉིས་གྱེན་ལ་འགྲེང་སྟེ། བརླ་ཁུགས་གཉིས། སྤུ་མཚམས་དང་གསུམ་དུ་སྐྱལ། དམིགས་པ་ནི། ཐིག་ལེ་རྣམས་རྩ་གསུམ་ནང་ན་ཡར་ཧཱུྂ་གཅིག་ལ་གཅིག་འཇུས་པ་བཞིན་སོང་ནས་སྤྱི་བོའི་ཧཾ་ལ་ཐིམ་པར་བསམ་མོ།རླུང་ཧཱུྂ་གིས་འབྱུང་ངོ༌། བཞི་པ་ལག་པ་གཉིས་རྡོ་རྗེ་ཁུ་ཚུར་བརླ་མགོར་མནན་པུས་མོ་ལ་བཀབ་ལ། མགོ་མདུན་དུ་འདྲེན་པ་བཞིན་བྱས་ལ་ཐིག་ལེ་རྣམས་ཧཾ་ལ་ཐིམ་པར་བསམ་མོ། །ལྔ་པ་ཙོག་པུ་བྱས་ལ་ཙོག་བུའི་ལག་བསྡམ་ལག་པ་གཉིས་ཀྱིས་རྐང་པ་ནས་ཁྱེར་མགོ་ནས་བཀབ་ལ་རླུང་སྟེང་འོག་ཁ་སྦྱར། བཞི་པ་འགྲེམས་པ་ལ་གཉིས་ལས། རྩ་བ་དང་ཡན་ལག་གོ། །དང་པོ་ལྔ་སྟེ།

སྐེད་པ་ལ་འགྲེམས་པ་ལ་དཀྲུགས་འཁོར། སྟོད་ལ་རྡོ་རྗེ་ཁུ་ཚུར་བསྣོལ་སྤྲུག་རེ་བྱ། སོར་མོ་རྣམས་བསྣོལ་ནས་གུང་མོ་གཉིས་སྤྲད་དེ་བརྐྱང་ལ་ནུ་ཁ་གཉིས་དང་དབུས་སུ་རྡེག་འགྲེམས་པ་ལ་གཡང་མོའི་སོག་སྤྲུག་དང་གྱི་ལིང་གི་གཞི་སྤྲུག བྱིན་ལ་འགྲེམས་པ་ལ་རྡོ་རྗེ་གཏུན་དཀྱིལ་ཀྲུང་མ་བཤིག་པར་རྡོ་རྗེ་ཁུ་ཚུར་ས་ལ་བཙུགས་སྟེ་ལུས་བཏེག་གོ་གདུངས་དང༌། སེངྒེ་རྣམས་གྲོལ་ལོ་ལའོ། །དེ་རྣམས་རྩ་བའི་འཁྲུལ་འཁོར་རོ། །གཉིས་པ་ཡན་ལག་ལ་བཞི་སྟེ། ལག་པ་ལ་མདའ་འཕེན་དང༌། ཞགས་བསྐྱུར་རྡོ་རྗེ་ཁུ་ཚུར་མགོ་བོ་ལ་སྐོར་ཞིང་འཕེན་པ་རི་མོས་བྱ། མགོ་བོ་ལ་གཡས་ལྷན་དུའང་བྱའོ་གཅུ་གཡོན་གཅུ་སྤྲུག་པའོ། །སྐེད་པ་གྲུ་མོ་གློ་བ་རྡེབས། རྐང་པ་ལ་བ་བཞི་འཕྲ་བའོ། །དེ་ཐམས་ཅད་རླུང་གནད་དེ་འོག་ཁ་སྦྱར་དམིགས་པའི་གནད། གར་འགྲེམས་པའི་སར་ཐིག་ལེས་ཁྱབ་པར་བསམ་མོ། །ལྔ་པ་བརྟན་པ་ནི། གླིང་བཞི་བགྲད་པ་སྟེ་ཡན་ལག་ཐད་ཀར་རྒྱངས་པ་ལ། རླུང་སྟེང་འོག་ཁ་སྦྱར་ཏེ་ཕྱག་རྒྱ་ཆེན་པོ་ཡུན་རིང་དུ་བསྒོམ་མོ། །ལྷ་པའི་འཁྲུལ་འཁོར་བཅའ་ཐབས་ཞལ་དམིགས་པ་རྡོ་རྗེ་ཤོག་དྲིལ། མན་ངག་ཐིམ་བུ་གཟེར་འདེབས། གཡོན་པའི་མཐེབ་སྲིན། ལྟག་པ་དགུག་སྐྱེད། ལས་ཤེས། །ཐེག་པ་ཆེན་པོ། གསང་སྔགས་ཀྱི་ལམ་བདེ་བས་བགྲོད་པ་འདི་ལ་ལྔ་སྟེ། དབབ། བསྐྱིལ། བཟློག འགྲེམས། ཡེ་ཤེས་དང་བསྲེ་བའོ། །དང་པོ་ལ་གསུམ་ལས། འབར་འཛག་དང༌། འོད་རིག་དང༌། འདོད་ཡོན་གསུམ་མོ། །མདོར་ན་རུས་སྦས་གྱི་འགྲོས་ལྟར་རོ། །གཉིས་པ་སྐྱིལ་བ་ལ་སྦྱོར་བ་གླིང་བཞི་དབང་དུ་བསྡུ་བ་ལ་སོགས་པའོ་དྲུག་གོ། །གསུམ་པ་བཟློག་པ་ལ་དུད་འགྲོའི་འགྱུར་བ་བཞི་སྟེ། སྟག་མོའི་སྐྱུག་སྟངས། ཝ་མོའི་སྣོམ་སྟངས། སེངྒེའི་འགྱིང་སྟངས། རྨ་བྱའི་ལྟ་སྟངས་སོ། །བཞི་པ་ལ་འགྲེམས་པ་ལ་བཞི་སྟེ། ཉ་མོའི་འཕར་འདེགས། དོགས་པ་ གཡང་མོའི་སྤྲུག་སྟངས། དབུའི་གཙུག་གཏོར། སེངྒེ་རྣམ་གྲོལ་གྱི་ཕྱག་རྒྱའོ། །ལྔ་པ་ཡེ་ཤེས་དང་བསྲེ་བ་ནི།

ཕྱག་རྒྱ་ཆེན་པོ་སྒོམ་པའོ། །དེ་དག་གི་དོན་རྒྱས་པ་ཟབ་མོ་དབང་གི་དོན། རིལ་བ་ཞབས་སྟེགས་ཅན་ཞལ་ལས་ཤེས་སོ།། །། ༄། །ཚེ་སྒྲུབ་ཡང་གསང་གའུ་ཁ་སྦྱོར།། བླ་མ་དམ་པ་རྣམས་ལ་ཕྱག་འཚལ་ལོ། །སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཟབ་པ་དང་རྒྱ་ཆེ་བའི་ཆོས་ཉན་ཞིང་ཉམས་སུ་བླང་སྙམ་དུ་བསམ། དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པའི་བླ་མ་རིན་པོ་ཆེའི་ཞལ་ནས། སྤྱིར་ངེད་རང་ལུས་ཅན་ཐམས་ཅད་གདོད་མ་ནས་སངས་རྒྱས་ཀྱི་ངོ་བོར་གནས་པ་ཡིན། དེ་ལའང་ལུས་དངོས་པོའི་གནས་ལུགས་དང༌། སེམས་དངོས་པོའི་གནས་ལུགས་གཉིས་ལ། དེ་ལ་ལུས་དངོས་པོའི་གནས་ལུགས་ལ་འབྱུང་བ་རྣམ་པ་ལྔ་ཡི་ངོ་བོར་གྲུབ་ཅིང༌། རྩ་ལ་རྒྱས་པར་ཕྱེ་ན་སྟོང་ཕྲག་བདུན་ཅུ་རྩ་གཉིས། ཚུར་བསྡུས་ན་རྩ་གསུམ་འཁོར་ལོ་བཞིའི་ཚུལ་དུ་གནས། དེ་ཡང་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི། སྙིང་གར་རྩ་འདབ་བརྒྱད། མགྲིན་པར་བཅུ་དྲུག སྤྱི་བོར་སུམ་ཅུ་རྩ་གཉིས། དེ་ཡང་བསྡུས་ན་རྩ་གཡས་པ་དང་གཡོན་པ་དབུས་མ་གསུམ་དུ་འདུས། དེ་ཡང་རླུང་ཉིན་ཞག་ཕྲུག་གཅིག་ལ་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་ལས། ཚུར་བསྡུ་ན་རྩ་བའི་རླུང་ལྔ། ཡན་ལག་གི་རླུང་ལྔའོ། །བསྡུས་ན་རླུང་ལྡང་འཇུག་གནས་གསུམ་དུ་འདུས། ཐིག་ལེ་བསམ་གྱིས་མི་ཁྱབ་པ་ཞིག་གསུངས་ཀྱང༌། རྩས་གར་ཁྱབ་ཏུ་རླུང་གིས་ཁྱབ། རླུང་གིས་གར་ཁྱབ་ཐིག་ལེས་ཁྱབ། དེ་ཡང་ཚུར་བསྡུས་ན་ཐིག་ལེ་དཀར་དམར་གཉིས་སུ་འདུས། དེ་ལྟར་རྩ་རླུང་ཐིག་ལེ་གསུམ་གྱི་ལུས་སུ་གྲུབ་ཅིང༌། རྡོ་རྗེའི་ལུས་ཀྱི་གནས་ལུགས་འདི་ཤིན་ཏུ་ཟབ་པ་ཡིན་གསུང༌། དེ་ཡང་རྡོ་རྗེའི་ལུས་འདི་བསྐྱེད་པའི་རྒྱུ། གནས་པར་བྱེད་པའི་གཞི། འཇིག་པར་བྱེད་པའི་རྐྱེན་དང་རྣམ་པ་གསུམ་ཡིན་གསུང༌། དེ་ལ་བསྐྱེད་པར་བྱེད་པའི་རྒྱུ་ལ།

དགའ་བོ་མངལ་འཇུག་ནས་གསུངས་པ་བཞིན་དུ། དགེ་བ་བཅུ་རབ་འབྲིང་གསུམ་དུ་སྤྱད་པའི་རྒྱུ་ལས་མིའི་ལུས་རབ་འབྲིང་གསུམ་དུ་ཐོབ་པར་གསུངས་པ་དེ་རྒྱུ་ཡིན། གནས་པར་བྱེད་པའི་གཞི་ནི། དེ་ཡང་ཕ་ལས་ཐོབ་པའི་ཐིག་ལེ་དཀར་པོ་གཙོ་བོར་རྒྱུ་སྨིན་མཚམས་སུ་སྲན་མའི་གའུ་ཙམ་དུ་གནས། མ་ལས་ཐོབ་པའི་ཐིག་ལེ་དམར་པོ་གཙོ་བོར་རྡོ་རྗེ་ནོར་བུའི་རྩེ་མོར་གནས། དེ་གཉིས་གནས་མ་འཕྱུག་ན་རྡོ་རྗེའི་ལུས་འདི་བརྟན་པ་སྲ་བ་འོད་ལྷག་གེ་བ་འདིར་གནས་པ་ཡིན་ཏེ། འདི་གནས་པའི་གཞི་ཡིན། འཇིག་པའི་རྐྱེན་ནི། དེ་གཉིས་གནས་འཆུག་ན་རྡོ་རྗེའི་ལུས་འདི་ཡང་འཇིག་པ་ཡིན་ཏེ། དེ་ཡང་དཀར་པོ་མར་འཆུག དམར་པོ་ཡར་འཆུག རྩ་དབུ་མའི་ནང་ལྟེ་བ་སྤྲུལ་པའི་འཁོར་ལོ་ཐིག་ལེ་དཀར་དམར་གཉིས་འཕྲད་པས་སྤྲེའུ་དཀར་པོ་སྣ་དམར་བཞོན་ནས་ཉི་མ་ཤར་ཕྱོགས་སུ་འགྲོ་བའི་ལྟས་འབྱུང༌། དེ་ཡང་རྡོ་རྗེའི་གདན་གཞི་ལས། ལུས་ཅན་རྣམ་ནི་འཕོ་བའི་ཚེ། །བདུད་ཀྱི་ཉི་མ་གྱེན་ལ་འཛག །བྱང་སེམས་ཟླ་བ་ཐུར་དུ་འབབ། །རྟོག་པ་ཕྲའུ་དྷཱུ་ཏིར་ཚུད། །དེ་ཚེ་ལུས་འདི་འཇིག་པ་ཡིན། །གསུངས་པས། ཐིག་ལེ་དཀར་དམར་གཉིས་པོ་དེ་གནས་འཆུག་ནས་འཇིག་རྟེན་ཕ་རོལ་ཏུ་འགྲོ་དགོས་པའི་ཉེན་ཡོད་པ་ཡིན་གསུང༌། དེ་གཉིས་གནས་མི་འཆུག་པར་བྱེད་པའི་རྟེན་འབྲེལ་གནད་ཤིན་ཏུ་ཟབ་པ་ཞིག་ཡོད། ཁྱོད་ལ་སྟོན་པ་ཡིན། ཡི་གེ་ལ་སོགས་འབྲི་མི་ཉན་གསུང༌། འདི་བྱང་ཆུབ་ཀྱི་སེམས་སྤྲིན་གསེབ་ཏུ་སྦེད་པའི་གདམས་ངག་ཅེས་ཀྱང་ཟེར། རྩ་གནད་དུ་སྦ་བའི་མན་ངག་ཅེས་ཀྱང་ཟེར། འདིའི་ཉམས་ལེན་ཐིག་ལེ་དཀར་དམར་གནས་མ་འཆུག་ཤིང་སྤྲེའུ་དཀར་པོ་སྣ་དམར་ལ་སོགས་པ་མི་རྨི་བའི་གོང་དུ། དུས་རྟག་ཏུ་རང་གི་ཉམས་སུ་ལེན་པར་བྱེད་པ་ནི། ནང་དགོང་ཐོ་རངས་མི་དང་གཏམ་མི་འདྲེ་བའི་གོང་དུ། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་སྐུ་ཁྱུད་གང་པ་སྐུ་མདོག་དམར་པོ་བྱི་རུའི་མདོག་ལྟ་བུ་ཞབས་གཉིས་སྐྱིལ་ཀྲུང་དུ་བཞུགས་པ་ཞལ་གཅིག་ཕྱག་གཉིས་མཉམ་བཞག་གི་སྟེང་དུ་ཚེའི་བུམ་པ་ཚེ་ཆུས་གང་བ་བསྣམས་པ།

དབུའི་གཙུག་ཏོར་དེ་རྩ་དབུ་མའི་ནང་དུ་ཚུད་པ། མཚན་བཟང་པོ་སུམ་ཅུ་རྩ་གཉིས། དཔེ་བྱད་བཟང་པོ་བརྒྱད་ཅུས་མཛེས་པར་བྱས་པ་ཞིག་ཝལ་གྱིས་བསྒོམ། བཅོམ་ལྡན་འདས་ཀྱི་ཕྱག་གི་བདུད་རྩི་ཡར་ལུད་པས་རང་གི་སྤྱི་གཙུག་ནས་རྐང་པའི་མཐིལ་ཡན་ཁེངས་པར་བསམ། བ་སྤུའི་བུ་ག་ནས་ཚུར་ལུད་ཅིང་དེ་ལས་འོད་རེ་འཕྲོས་པས་སངས་རྒྱས་བྱང་ཆུབ་སེམས་དཔའི་ཚོགས་ཐམས་ཅད་ལ་མཆོད་པ་དཔག་ཏུ་མེད་པས་མཆོད་པར་བསམ་མོ། །རིགས་དྲུག་ལ་ཕོག་པས་སྡིག་སྒྲིབ་དག་ནས་བཅོམ་ལྡན་འདས་ཚེ་དཔག་མེད་དུ་གྱུར་ནས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་གཉིས་སུ་མེད་པའི་ཡེ་ཤེས་ཀྱི་བདུད་རྩི་བྱུང༌། རང་གི་སྣ་བུག་གཡོན་པ་ནས་མར་ལ་ཕབ་པར་བསམ་མོ། །འཁོར་ལོ་བཞི་རིམ་གྱིས་ཁེངས་ནས་གཉིས་སུ་མེད་པར་གྱུར་ནས་རང་གི་ཁོང་པའི་ནང་ཐམས་ཅད་ཚེ་དཔག་མེད་དུ་བསམ། སྐུ་ནས་འབྲུ་ཙམ་གྱིས་ཐམ་འགགས་ནམ་འགགས་སུ་གང་བར་བསམ། བཅོམ་ལྡན་འདས་ཀྱི་ཐུགས་ཀར་ཐིག་ལེ་དཀར་དམར་སྲན་མའི་གའུ་ཁ་སྦྱོར་ཙམ་ཞིག་བསམ། རང་ཉིད་ཀྱི་སྨིན་མཚམས་ཀྱི་མཛོད་སྤུའི་ཕ་ལས་ཐོབ་པའི་ཐེག་ལེ་དཀར་པོ་དེ་སྲན་མའི་གའུ་འབྲིང་པོ་ཙམ་ཞིག་བསྒོམ། མ་ལས་ཐོབ་པའི་ཐིག་ལེ་དམར་པོ་རྡོ་རྗེ་ནོར་བུའི་རྩེ་མོར་གནས་པ་དེ་སྲན་མའི་གའུ་འབྲིང་པོ་ཙམ་ཞིག་སྒོམ། གསང་གནས་ཀྱི་བཅོམ་ལྡན་འདས་ཚེ་དཔག་ཏུ་མེད་པའི་ཐུགས་ཀ་ནས་ཁམས་བྱང་ཆུབ་སེམས་ཀྱི་ཐིག་ལེ་དཀར་པོ་གྲོ་སོག་ཙམ་ཞིག་དབུ་མའི་ནང་ན་ཡར་བྱོན་པས། སྨིན་མཚམས་ཀྱི་ཁམས་བྱང་ཆུབ་སེམས་ཀྱི་ཐིག་ལེ་སྲན་མའི་གའུ་ཙམ་པ་དེ་ལ་ཐར་གྱིས་ཟུག །དཔེར་ན་ཀ་བས་ཀ་གཞུ་བརྟེན་པ་བཞིན་དུ་ཡོད་པར་བསམ། ཐིག་ལེའི་སྣེ་མོ་དེ་མར་ལ་འཁྱིལ་ནས་སོང་བས། བཅོམ་ལྡན་འདས་ཀྱི་ཐུགས་ཀར་ཐིམ་པར་བསམ་ཞིང༌། ཐིག་ལེ་ཀ་བ་བཙུགས་པ་བཞིན་དུ་སྐྱ་ཐར་རེ་ཡོད་པར་བསམ་མོ། །ཡང་བཅོམ་ལྡན་འདས་ཀྱི་ཐུགས་ཀ་ནས་ཁམས་བྱང་ཆུབ་སེམས་ཀྱི་ཐིག་ལེ་དམར་པོ་གྲོ་སོག་ཙམ་པ་ཞིག་དབུ་མའི་ནང་ན་མར་བྱོན་པས་རང་ཉིད་ཀྱི་རྡོ་རྗེ་ནོར་བུའི་རྩེ་མོར་གནས་པའི་ཐིག་ལེ་དམར་པོ་སྲན་མའི་གའུ་ཙམ་པ་དེ་ལ་ཐར་གྱིས་ཟུག

།དཔེར་ན་ཀ་བས་ཀ་གདན་མནན་པ་བཞིན་དུ་ཡོད་པར་སྒོམ། དཔེར་ན་ཁང་པ་རྡིབ་ལ་ཁད་པ་ལ་ཀ་བ་བཙུགས་པ་དང་འདྲ་བ་ཡིན་གསུང༌། དེ་ལྟར་བསྒོམས་པས་དམར་པོ་ཡར་མི་འཆུག་པས། མ་གི་རྡོ་རྗེ་ནོར་བུ་རྩེ་མོའི་ནོར་བུ་ན་བརྟན་པར་གནས། དཀར་པོ་མར་མི་འཆུག་པར་སྨིན་མཚམས་ཀྱི་མཛོད་སྤུ་ན་བརྟན་པར་གནས། འདི་གཉིས་གནས་མི་འཆུག་ན་རྡོ་རྗེའི་ལུས་འདི་མི་འཇིག་པ་ཡིན་གསུང༌། སྒོམ་པའི་དུས་ནི་ཞག་བདུན་ན་ཐོ་རངས་དེ་ལྟར་དུ་བསྒོམ་ན་ཚེའི་བར་ཆད་ཐམས་ཅད་ཀྱིས་གཏན་ནས་མི་ཚུགས། ཚེ་རིང་བ་དང་ནད་མེད་པ་དང༌། བཅོམ་ལྡན་འདས་མགོན་པོ་ཚེ་དཔག་མེད་ཀྱི་བྱིན་གྱིས་རློབ་པ་ཡིན་གསུང༌། ཞག་བདུན་བདུན་ན་ཡེ་མ་གྲུབ་ན་ཟླ་བ་རེ་ལ་ཐེངས་རེ་གྲུབ་པ་ཡང་ཚེའི་གློ་བུར་གྱི་བར་ཆད་ཐམས་ཅད་བཟློག་པ་ཡིན། དེ་མ་གྲུབ་ཀྱང་ལོ་གཅིག་ལ་ཐེངས་གཅིག་དེ་ལྟར་བསྒོམས་ན་ཚེའི་བར་ཆད་ཐམས་ཅད་བཟློག་པ་ཡིན། ཏིང་ངེ་འཛིན་གསལ་བ་ཤིན་ཏུ་གལ་ཆེ། ཏིང་ངེ་འཛིན་རྩ་རླུང་གི་གནད་འདི་ལས་ཟབ་པ་ཤེས་བྱ་ལ་མི་སྲིད་པ་ཡིན་གསུང༌། རྗེ་རིན་པོ་ཆེས་ཀྱང་ཏིང་ངེ་འཛིན་འདི་ལ་གནད་དུ་སོང་བས་གུང་ལོ་བརྒྱད་ཅུ་རྩ་གསུམ་བཞུགས་པ་ཡིན། བླ་མ་རིན་པོ་ཆེ་ལ་རྨང་ལམ་གྱི་རྟེན་འབྲེལ་ཞིག་ལ་སྐུ་ཚེ་ཐུང་བར་འོང་བ་འདྲ་བ་ཞིག་བྱུང་བ་ལ་རྗེ་རིན་པོ་ཆེའི་སྤྱན་སྔར་ཞུས་པས་འཕྲལ་ལ་རྟེན་འབྲེལ་ཞིག་མཛད། གདམས་ངག་འདི་ཡང་གནང་ནས་འདི་བཞིན་སྒོམས་དང་སྐུ་ཚེ་རིང་བར་འོང་བ་ཡིན་གསུང༌། འདི་ཤིན་ཏུ་ཟབ་དྲགས་པས་ཁྱོད་མིན་པ་ལ་མ་བསྟན། གནམ་སྒོ་ཡི་འོག་ན་རེས་ཁྱོད་མིན་པ་ལ་ཁར་མ་ཕུད་པ་ཡིན་གསུངས་འདི་ན་མར་ཕུད་པ་ཡིན་གསུང༌། སངས་རྒྱས་ཀྱི་བསྟན་པ་ལ་ཕན་པའི་གལ་ཆེན་རེ་རེ་གཅིག་གཅིག་མ་གཏོགས་པ་ལ་བསྟན་དུ་མི་བཏུབ། དམ་ཚིག་མི་གཙང་ན་དཔའ་བོ་མཁའ་འགྲོའི་ཆད་པ་འོང་བས་ཤིན་ཏུ་དམ་པར་གྱིས་གསུང༌། བླ་མ་རིན་པོ་ཆེའི་སྤྱན་སྔ་ནས་ཀྱང༌། ཐུགས་ཉམས་སུ་བཞེས་པས་དགུང་ལོ་དྲུག་ཅུ་རྩ་གསུམ་གྱི་བར་དུ་བཞུགས་པ་ཡིན་གསུང༌།

རྗེ་རིན་པོ་ཆེའི་གདམས་ངག་འདི་མིན་ན་འམ་བུ་ལ་སྐུ་ཚེ་རིང་པོ་མི་ཡོང་བའི་ཞད་དུ་འདུག་སྟེ། རྗེ་རིན་པོ་ཆེ་ནས་ཐུགས་ལ་བཏགས་པས་སྐུ་ཚེ་ཡང་ལེགས་པར་བྱུང་བ་ཡིན་གསུང༌། རྫོགས་སོ། །འདི་བྲིས་དགེ་བས་འཇིག་རྟེན་མགོན་པོ་རྒྱལ་བའི་མཚན་ཅན་སྐུ་ཚེའི་དཔལ་ལ་མངའ་བརྙེས་ནས། །འཆི་མེད་རྡོ་རྗེའི་སྐུ་ཡིས་བདག་སོགས་འགྲོ་ཀུན་བདེ་ལྡན་ཐར་པའི་ལམ་ལ་འགོད་པར་ཤོག །གདམས་པ་རིན་པོ་ཆེ་འདི་ཐུགས་ཀྱི་དཀྱིལ་དུ་སྦོས། འདི་ལས་ཟབ་པའི་གདམས་པ་ཡོད་རེ་གསུངས་ནས་དབུ་བསྙུང་མཛད་ནས་གནང༌། དམ་མེད་པ་ལ་བཀའ་རྒྱས་གདབ། དམ་ཚིག་ཅན་ལ་བཀའ་རྒྱ་མེད། ཆོས་འདི་འཇིག་རྟེན་མགོན་པོ། མགར་དམ་པས་གསེར་གདུགས་ཕུལ་བའི་དུས་སུ། བུ་ཁྱོད་ཀྱང་བརྟུལ་ཞུགས་ཆེ་དྲགས་པས་ལྷ་སྲིན་གདུག་པ་ཅན་ལ་ཕོག་པས་ཚེ་མཐར་མི་འཁྱོལ་བས་ཁྱོད་ལ་གདམས་པ་ཟབ་མོ་ཞིག་ཡོད་པ་བྱའོ། །ཁྱོད་ཀྱི་གདམས་པ་འདི་གནམ་འདིའི་འོག་ས་འདིའི་སྟེང་དུ་ཁར་མ་ཕྱུང་ཞིག །ང་ལ་བླ་མ་རིན་པོ་ཆེས་ཁྱོད་ལ་ངའི་བརྒྱུད་འཛིན་རེ་བ་ཡིན་གསུངས་ནས་ཁྱོད་མིན་པ་སུ་ལའང་མ་བསྟན་པ་ཡིན་གསུངས་ནས་གནང་ངོ༌།། །། ༄། །ཆོས་དྲུག་གསར་མའི་རྩ་བ་རྡོ་རྗེའི་ཚིག་རྐང་མཁའ་འགྲོ་མས་དངོས་སུ་གསུངས་པ།། རྡོ་རྗེའི་ཚིག་རྐང༌། དུས་ངེས་མེད་པར་བར་དོ་སྦྱང༌། །གཏུམ་མོ་རྩ་རླུང་གནད་ཀྱིས་སྦར། །གཉིད་དུས་འོད་གསལ་རྨི་ལམ་བསྒོམ། །བར་སྐབས་འཕོ་བ་སྒྱུ་ལུས་སྦྱང༌། །ཕྱི་ནང་སྣོད་བཅུད་དག་པའི་ཞིང༌། །ཡེངས་མེད་རྩེ་གཅིག་རྒྱུད་དུ་སྦྱང༌། །དོན་གཉིས་འགྲུབ་འགྱུར་རྣལ་འབྱོར་པ། །གཡེང་བ་མ་ཆེ་དབེན་པར་བསྒོམ། །མཁའ་འགྲོ་མས་གསུངས་པས། །རཏྣཤྲཱིས་བརྗེད་ཐོར་བྲིས། །རྡོ་རྗེའི་ཚིག་རྐང་མཁའ་འགྲོ་མས་གསུངས་པའོ། རྒྱུ་འདྲའི་ངང་ནས་ལྷ་གསལ་བ། །ཨ་ལས་མེ་འབར་ཧཾ་རྒྱུད་ཞུ། །དགའ་བཞི་རིམ་གྱིས་ནོར་བུ་དབབ། །ཆུ་བོ་གྱེན་བཟློག་གནས་བཞི་བགྲོད། །ནམ་མཁའི་ཆུ་བོ་བརྟེན་པར་བྱ། །རྟགས་བཅུ་ཡོན་ཏན་བརྒྱད་འཆར་ཞིང༌། །ས་ལམ་ཡོན་ན་རབ་རྫོགས་པས། །ཧེ་རུ་ཀ་དཔལ་འགྲུབ་པར་འགྱུར། །གསུངས།

རཏྣ་ཤྲཱིས་བརྗེད་ཐོར་བྲིས།། ༄། །ཆོས་དྲུག་གསར་མ་གདམས་ངག་གི་ཁྲིད་གསུམ་དང་བཅས་པ།། ཨོཾ་སྭསྟི། ན་མོ་མ་ཧཱ་རཏྣ་གུ་རུ། སྣང་སྲིད་འཁོར་འདས་ཐབས་མཆོག་ཧེ་རུ་ཀ། །དེ་ཉིད་གདོད་ནས་སྐྱེ་མེད་ཤེས་རབ་ཡུམ། །གཉིས་མེད་བདེ་བ་ཆེན་པོར་རོལ་མཛད་པའི། །ལྷན་སྐྱེས་རྒྱལ་པོ་བླ་མའི་ཞབས་པད་འདུད། །ཕྱི་ནང་གསང་གསུམ་རྟེན་འབྱུང་རྒྱལ་བའི་མཛོད། །ཐུན་མོང་མ་ཡིན་ཐེག་མཆོག་བླ་མེད་ལམ། །སྤང་གཉེན་གཉིས་མེད་ཨུ་དུམ་ཝ་རའི་ཆོས། །རྒྱུད་སྡེའི་སྙིང་པོ་བླ་མའི་གསུང་བཞིན་འབྲི། །དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པ་ཡེ་ཤེས་ཀྱི་ངོ་བོར་གྱུར་པ། ཆོས་ཀྱི་རྒྱལ་པོ་བླ་མ་རིན་པོ་ཆེའི་ཞལ་ནས། ཐུགས་བསྐྱེད་ཅིག་མཛད། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་ནས་ཉི་མ་སང་ད་ཙམ་གྱི་བར་དུ་ལུས་ངག་ཡིད་གསུམ་པོ་འདི་དགེ་བ་ལ་བཀོལ་སྙམ་དུ་བསམ། དེ་ནས་སུམ་ཁྲིད་ཀྱི་དང་པོ་ནས་གཟུགས་པས། དང་པོ་ཁོ་ན་ལམ་དུ་བཏང་སྟེ། བདག་གི་ནད་དང་གནོད་པ་རྐྱེན་དང་བར་ཆོད་མི་མཐུན་པའི་ཕྱོགས་འདིས། བདག་དང་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ནད་དང་གནོད་པ་རྐྱེན་དང་བར་ཆོད་མི་མཐུན་པའི་ཕྱོགས་འདི་དང༌། ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག །ཅེས་ལམ་དུ་གཏང༌། དེ་ནས་སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། ལུས་ཡི་དམ་གྱི་ལྷར་བསྒོམས་པའི་ཞབས་གཉིས་པོ་དབང་ཆེན་གསེར་གྱི་ས་གཞི་ལ་ཐུག་གི་བར་དུ་མར་བསྲིང༌། དེ་ཡང་ས་ཆེན་པོ་འདིའི་འོག་ཏུ་ཆུའི་ཕུང་པོ་ཡོད། ཆུ་གདན་ལ་དབང་ཆེན་གསེར་གྱི་ས་གཞི་ཡོད།

དེ་ལ་ཞབས་གཉིས་པོ་མར་ལ་བསྲིང་ལ་ཐར་གྱིས་གཟུག ཡར་གྱི་ལུས་འདི་ད་ལྟར་གྱི་ཐ་མལ་གྱི་ལུས་འདི་ཁོ་ན་ཙམ་དུ་བསྒོམ། དེ་ནས་རྩ་གཡས་པ་གཡོན་པ་གསུམ་ཤབ་ཀྱི་གསལ་གདབ། རྩ་གཡས་གཡོན་གྱི་སྣ་དབུ་མའི་ཁར་ཧྲིལ་གྱིས་ཆུད་པ་ཡི་གེ་ཆའི་ཞབས་ལྟ་བུ་གསུམ་འདུས་པའི་མདོར་གཏུམ་མོ་ཡེ་ཤེས་ཀྱི་མེ་ཆེ་ཆུང་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་ཏུ་བསྒོམ་པས་སུམ་ཁྲིད་ཀྱི་དང་པོ་ལགས། དང་པོ་ཁོ་ན་ལམ་དུ་བཏང། སེམས་བསྐྱེད། ལུས་ཡི་དམ་གྱི་ལྷ་ཝལ་གྱིས་བསྒོམ། དེ་ལྟར་མར་བསྲིངས་པའི་རྩ་གསུམ་འདུས་པའི་འདུས་འདོར། གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་ཏུ་བསྒོམ། དེ་ལྟར་བསྒོམས་པས་བདེ་བ་བསྐྱེད། བདེ་བ་སྐྱེས་པའི་དུས་སུ། མེ་ཧྲིལ་པོ་དེ་ལས་མེ་ལྕེ་གྲོ་སོག་ཙམ་ཞིག་རྩ་དབུ་མའི་ནང་ན་ཡར་ལྟེ་བ་སྤྲུལ་པའི་འཁོར་ལོ་ན་ཡར་འབར་བདེ་བའི་ངར་ཞི་བའི་རྗེས་ལ་མེ་ལྕེ་དེ་མེ་ཧྲིལ་པོ་དེ་ལ་མར་ལྟེམ་ལྟེམ་ཐིམ་པར་བསྒོམ་པ་དང་པོ་ལགས། བདེ་བའི་ངར་ཞི་བའི་རྗེས་ལ། མེ་ལྕེ་ཡར་འབར་བར་བསྒོམས་ནས། མེ་ལྕེ་གར་གཏད་པའི་སར་བསམ། བྱང་ཆུབ་སེམས་ཀྱི་ཐིག་ལེ་དྲངས། དེའི་ཤུལ་དུ་ཁྲག་དང་ཆུ་སེར་གང་ནས་ནད་དང་སྐྱོན་བསྐྱེད་པ་ཡིན་པས། བདེ་བའི་ངར་ཞི་བའི་རྗེས་ལ། མེ་ལྕེ་དེ་མེ་ཧྲིལ་པོ་དེ་ལ་མར་གྱི་ལྟེམ་ལྟེམ་ཐིམ་པར་བསྒོམ་པ་གཉིས་པ་ལགས། དང་པོ་ཁོ་ན་ལམ་དུ་གཏང་སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ལྟར་མར་བསྲིངས་པའི་རྩ་གསུམ་འདུས་པའི་འདུས་མདོར། གཏུམ་མོ་ཡེ་ཤེས་ཀྱི་མེ་ཆེ་ཆུང་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ་དེ་ལྟར་བསྒོམས་པས་བདེ་བ་བསྐྱེད། སྐྱེས་པའི་དུས་སུ་མེ་ཧྲིལ་པོ་དེ་ལས་མེ་ལྕེ་གྲོ་སོག་ཙམ་ཞིག་རྩ་དབུ་མའི་ནང་ན་ཡར་སྙིང་ག་ཆོས་ཀྱི་འཁོར་ལོ་ན་ཡར་འབར། བདེ་བའི་ངར་ཞི་བའི་རྗེས་ལ་མེ་ལྕེ་དེ་མེ་ཧྲིལ་པོ་དེ་ལ་མར་ལྟེམ་ལྟེམ་ཐིམ་པར་བསྒོམ་པ་གསུམ་པ་ལགས།

དང་པོ་ཁོ་ན་ལམ་དུ་གཏང༌། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ལྟར་མར་བསྲིངས་པའི་རྩ་གསུམ་པའི་འདུས་འདོར། གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ། དེ་ལྟར་བསྒོམས་པས་བདེ་བ་སྐྱེ། སྐྱེས་པའི་དུས་སུ་མེ་ཧྲིལ་པོ་དེ་ལས་མེ་ལྕེ་གྲོ་སོག་ཙམ་ཞིག་རྩ་དབུ་མའི་ནང་ན་ཡར་མགྲིན་པ་ལོངས་སྤྱོད་ཀྱི་འཁོར་ལོ་ན་ཡར་འབར། དེའི་ངར་ཞི་བའི་རྗེས་ལ་མེ་ལྕེ་དེ་མེ་ཧྲིལ་པོ་དེ་ལ་ལྟེམ་ལྟེམ་ཐིམ་པར་བསྒོམ་པ་བཞི་པ་ལགས། དང་པོ་ཁོ་ན་ལམ་དུ་གཏང༌། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ལྟར་མར་བསྲིངས་པའི་རྩ་གསུམ་འདུས་པའི་འདུས་མདོར། གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ། དེ་ལྟར་བསྒོམས་པས་བདེ་བ་སྐྱེ། སྐྱེས་པའི་དུས་སུ་མེ་ཧྲིལ་པོ་དེ་ལས་མེ་ལྕེ་གྲོ་སོག་ཙམ་ཞིག་རྩ་དབུ་མའི་ནང་ན་ཡར་སྤྱི་བོ་བདེ་ཆེན་གྱི་འཁོར་ལོ་ན་ཡར་འབར། བདེ་བའི་ངར་ཞི་བའི་རྗེས་ལ། མེ་ལྕེ་དེ་མེ་ཧྲིལ་པོ་དེ་ལ་ལྟེམ་ལྟེམ་ཐིམ་པར་བསྒོམ་པ་ལྔ་པ་ལགས། དང་པོ་ཁོ་ན་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ལྟར་མར་བསྲིངས་པའི་རྩ་གསུམ་འདུས་པའི་འདུས་མདོར། གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་ཏུ་བསྒོམ། དེ་ལྟར་བསྒོམས་པས་བདེ་བ་སྐྱེ། སྐྱེས་པའི་དུས་མེ་ཧྲིལ་པོ་དེ་ལས་མེ་ལྕེ་གྲོ་སོག་ཙམ་ཞིག་རྩ་དབུ་མའི་ནང་ན་ཡར། སྤྱི་བོ་བདེ་ཆེན་གྱི་འཁོར་ལོ་ན་ཡར་འབར། སྤྱི་བོ་གཙུག་གི་ཧཾ་ལས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་བའི་ནུ་མ་ལྟ་བུ། དཀར་ན་རེ་བ་དང་དཀར་ཧྲིལ་ལེ་བ་ཡོད། དེ་ལ་མེ་ལྕེ་ཕོག་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དྲོས་ཞུ། ཁམས་བྱང་ཆུབ་ཀྱི་སེམས་ཀྱི་ཐིག་ལེ་དཀར་ན་རེ་བ་དང་དཀར་ཕྲ་ལེ་བ་མར་བྱོན།

མེ་ལྕེ་ཐུང་དུ་བཏང༌། མེ་ལྕེ་མགྲིན་པ་ལོངས་སྤྱོད་ཀྱི་དཀྱིལ་འཁོར་ཁོ་ན་ཡར་འབར། ཐིག་ལེ་མགྲིན་པ་ལོངས་སྤྱོད་ཀྱི་འཁོར་ལོ་ན་མར་འཛག །འབར་འཛག་གཉིས་མགྲིན་པ་ལོངས་སྤྱོད་ཀྱི་འཁོར་ལོར་རྩེ་ཕྲད་ནས་བསྒོམ་པ་དྲུག་པ་ལགས། དང་པོ་ཁོ་ན་ལམ་དུ་གཏང༌། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ལྟར་མར་བསྲིངས་པའི་རྩ་གསུམ་འདུས་པའི་འདུས་མདོར། གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ། དེ་ལྟར་བསྒོམས་པས་བདེ་བ་སྐྱེ། སྐྱེས་པའི་དུས་སུ་མེ་ཧྲིལ་པོ་ལས་མེ་ལྕེ་གྲོ་སོག་ཙམ་ཞིག་རྩ་དབུ་མའི་ནང་ན་ཡར་མགྲིན་པ་ལོངས་སྤྱོད་ཀྱི་འཁོར་ལོ་ན་ཡར་འབར། སྤྱི་གཙུག་གི་ཧཾ་ལས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དཀར་ན་རེ་བ་དང་དཀར་ཧྲིལ་ལེ་བ་མར་བྱོན། མེ་ལྕེ་ལ་ཕོག་མེ་ལྕེ་ཐུང་དུ་བཏང༌། མེ་ལྕེ་སྙིང་ག་ཆོས་ཀྱི་འཁོར་ལོ་ན་ཡར་འབར། ཐིག་ལེ་སྙིང་ག་ཆོས་ཀྱི་འཁོར་ལོ་ན་མར་འཛག་པ་གཉིས་སྙིང་ག་ཆོས་ཀྱི་འཁོར་ལོར་རྩེ་སྤྲད་ནས་བསྒོམ་པ་བདུན་པ་ལགས། དང་པོ་ཁོ་ན་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ལྟར་མར་བསྲིངས་པའི་རྩ་གསུམ་འདུས་པའི་འདུས་མདོར། གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་ཏུ་བསྒོམ། དེ་ལྟར་བསྒོམས་པས་བདེ་བ་སྐྱེ། སྐྱེས་པའི་དུས་སུ་མེ་ཧྲིལ་པོ་དེ་ལས། མེ་ལྕེ་གྲོ་སོག་ཙམ་ཞིག་རྩ་དབུ་མའི་ནང་ན་ཡར། སྙིང་ག་ཆོས་ཀྱི་འཁོར་ལོ་ན་ཡར་འབར། སྤྱི་གཙུག་གི་ཧཾ་ལས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དཀར་ན་རེ་བ་དང་དཀར་ཕྲ་ལེ་བ་མར་བྱོན། མེ་ལྕེ་ལ་ཕོག །མེ་ལྕེ་ཐུང་དུ་གཏང༌། མེ་ལྕེ་ལྟེ་བ་སྤྲུལ་པའི་འཁོར་ལོ་ན་ཡར་འབར། ཐིག་ལེ་ལྟེ་བ་སྤྲུལ་པའི་འཁོར་ལོ་ན་མར་འཛག །འབར་འཛག་གཉིས་ལྟེ་བ་སྤྲུལ་པའི་འཁོར་ལོར་རྩེ་སྤྲད་ནས་བསྒོམ་པ་བརྒྱད་པ་ལགས།

དང་པོ་ཁོ་ན་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ལྟར་མར་བསྲིངས་པའི་རྩ་གསུམ་འདུས་པའི་འདུས་མདོར། གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ། དེ་ལྟར་བསྒོམ་པས་བདེ་བ་སྐྱེ། སྐྱེས་པའི་དུས་སུ་མེ་ཧྲིལ་པོ་དེ་ལས་མེ་ལྕེ་གྲོ་སོག་ཙམ་ཞིག་རྩ་དབུ་མའི་ནང་ན་ཡར་ལྟེ་བ་སྤྲུལ་པའི་འཁོར་ལོ་ན་ཡར་འབར། སྤྱི་གཙུག་གི་ཧཾ་ལས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དཀར་ན་རེ་བ་དང༌། དཀར་ཕྲ་ལེ་བ་མར་བྱོན། མེ་ལྕེ་ལ་ཕོག །མེ་ལྕེ་ཐུང་དུ་བཏང༌། མེ་ལྕེ་སྤུ་མཚམས་ན་ཡར་འབར། ཐིག་ལེ་སྤུ་མཚམས་ན་མར་འཛག །འབར་འཛག་གཉིས་སྤུ་མཚམས་སུ་རྩེ་སྤྲད་ནས་བསྒོམ་པ་དགུ་པ་ལགས། འདི་ལ་ཐོན་ཆོས་ཞིག་ཡོད་པ་ནི། ད་གཟོད་གཏོར་མ་དམར་པོ་རེ་ལ་བརྟེན་ནས་བྱེད་པ་ཡིན། བྱམས་པའི་ངོ་བོ་ངོས་འཛིན་པ་དང༌། ཇི་ལྟར་བསྒོམ་པ་རྣམ་པ་གཉིས་ཡིན། དེ་ལ་བྱམས་པའི་ངོ་བོ་ངོས་འཛིན་པ་ནི། འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ། བྱམས་པའི་ངོ་བོ་འཛིན་པ་ཡིན། ཇི་ལྟར་བསྒོམ་པ་ནི། དང་པོ་རྩ་བའི་མ་ལ་བྱམས་པ་བསྒོམ་ན། མ་དྲིན་ཆེ་དྲགས་སེམས་ཅན་རྣམས་བསོད་ནམས་ཆུང་བས་བྱམས་པ་སྐྱེ་བར་དཀའ། དེས་ན་ཤག་ཕོའམ་ཤག་མོའམ། ཟན་ཁམས་གང་ཙམ་བྱིན་པ་འམ། ཕན་ཆུ་གཅིག་བཏགས་པ་བྱམས་པ་གང་སྐྱེ་བ་ཞིག་ལ། འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་བྱམས་ཁྲིད་ཀྱི་དང་པོ་ལགས། རང་ཉིད་ཀྱི་རྩ་བའི་མ་ལ་འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པ་དེ་རྩེ་གཅིག་ཏུ་བསྒོམ་པ་གཉིས་པ་ལགས། མངའ་རིས་བོད་ཀྱི་རྒྱལ་ཁམས་ན་གནས་པའི་སེམས་ཅན་ཐམས་ཅད་ལ། འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་གསུམ་པ་ལགས། ལྷོ་འཛམ་བུའི་གླིང་ན་གནས་པའི་སེམས་ཅན་ཐམས་ཅད་ལ།

འཇིག་རྟེན་པའི་མ་བུ་ལ་བྱམས་པ་འམ། བུ་མ་ལ་བྱམས་པའི་བྱམས་པ་རྩེ་གཅིག་ཏུ་བསྒོམ་པ་བཞི་པ་ལགས། ཤར་ལུས་འཕགས་ཀྱི་གླིང་དང་གླིང་གཉིས་ན་གནས་པའི་སེམས་ཅན་ཐམས་ཅད་ལ། འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་ལྔ་པ་ལགས། ནུབ་བ་གླང་སྤྱོད་ཀྱི་གླིང་དང་གླིང་གསུམ་ན་གནས་པའི་སེམས་ཅན་ཐམས་ཅད་ལ། འཇིག་རྟེན་པའི་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་དྲུག་པ་ལགས། བྱང་སྒྲ་མི་སྙན་གྱི་གླིང་དང་གླིང་བཞི་ན་གནས་པའི་སེམས་ཅན་ཐམས་ཅད་ལ་འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་རྩེ་གཅིག་ཏུ་བསྒོམ་པ་བདུན་པ་ལགས། སྟོང་གསུམ་གྱི་སྟོང་ཆེན་པོ་མི་མཇེད་ཀྱི་འཇིག་རྟེན་གྱི་ཁམས་མདོར་ན་ཐུབ་པ་ཆེན་པོའི་ཞིང་ཁམས་འདི་ན་གནས་པའི་སེམས་ཅན་ཐམས་ཅད་ལ། འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་བརྒྱད་པ་ལགས། ཤར་ཕྱོགས་ཀྱི་འཇིག་རྟེན་གྱི་ཁམས་མཐའ་མེད་མུ་མེད་པ་ན་གནས་པའི་སེམས་ཅན་ཐམས་ཅད་ལ་འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་རྩེ་གཅིག་ཏུ་བསྒོམ་པ་དགུ་པ་ལགས། ནུབ་ཕྱོགས་ཀྱི་འཇིག་རྟེན་གྱི་ཁམས་མཐའ་མེད་མུ་མེད་པ་ན་གནས་པའི་སེམས་ཅན་ཐམས་ཅད་ལ་འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་བཅུ་པ་ལགས། ལྷོ་ཕྱོགས་ཀྱི་འཇིག་རྟེན་གྱི་ཁམས་མཐའ་མེད་མུ་མེད་པ་ན་གནས་པའི་སེམས་ཅན་ཐམས་ཅད་ལ། འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་བཅུ་གཅིག་པ་ལགས། བྱང་ཕྱོགས་ཀྱི་འཇིག་རྟེན་གྱི་ཁམས་མཐའ་མེད་མུ་མེད་པ་ན་གནས་པའི་སེམས་ཅན་ཐམས་ཅད་ལ། འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་བཅུ་གཉིས་པ་ལགས།

སྟེང་གི་འཇིག་རྟེན་གྱི་ཁམས་མཐའ་མེད་མུ་མེད་པ་ན་གནས་པའི་སེམས་ཅན་ཐམས་ཅད་ལ་འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་བཅུ་གསུམ་པ་ལགས། འོག་གི་འཇིག་རྟེན་གྱི་ཁམས་མཐའ་མེད་མུ་མེད་པ་ན་གནས་པའི་སེམས་ཅན་ཐམས་ཅད་ལ་འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ་པ་བཅུ་བཞི་པ་ལགས། ཕྱོགས་བཞི་མཚམས་བརྒྱད་སྟེང་དང་འོག་གི་འཇིག་རྟེན་གྱི་ཁམས་མཐའ་མེད་མུ་མེད་པ་མདོར་ན་ནམ་མཁའ་དང་མཉམ་པའི་སེམས་ཅན་ཐམས་ཅད་ལ་འཇིག་རྟེན་པའི་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་དེ་རྩེ་གཅིག་ཏུ་བསྒོམ། དེ་ཡང་བྱམས་པའི་བསྙེན་པ་དང༌། སྒྲུབ་པ་དང༌། ལས་ལ་སྦྱོར་བ་རྣམ་པ་གསུམ་ཡིན། བྱམས་པའི་བསྙེན་པ་ནི་དེ་ལྟར་ཁྲིད་བྱེད་པ་འདི་ཡིན། སྒྲུབ་པ་ནི་བྱམས་པ་སྒོམ་པ་ལ་ཟེར་བ་ལགས། ལས་ལ་སྦྱོར་བ་ནི་བྱམས་པའི་ཏིང་ངེ་འཛིན་ལ་སྟོབས་དང་དབང་ཐོབ་པའི་དུས་སུ་ནད་པ་རྣམས་ཀྱི་ནད་སོས་པར་གྱུར་ཅིག །སྨྱོན་པ་རྣམས་ཀྱི་དྲན་པ་རྙེད་པར་གྱུར་ཅིག །ཆར་མི་འབབ་པའི་དུས་སུ་ཆར་དུས་སུ་འབབ་པར་གྱུར་ཅིག །ཅེས་ངག་ཏུ་བརྗོད་པས་ཀྱང༌། ནད་པ་རྣམས་ཀྱི་ནད་སོས། སྨྱོན་པ་རྣམས་ཀྱིས་དྲན་པ་རྙེད། ཆར་ཆུ་འདུས་སུ་འབབ་པ་ཡིན། དེ་ཡང་སྔོན་འཛམ་བུའི་གླིང་འདིར་ལོ་བཅུ་གཉིས་ཀྱི་བར་དུ་ཆར་མ་བབ་པ་ལ། རི་བྲག་ཅིག་ན་དྲང་སོང་ཞིག་ཡོད་པས། བྱམས་པའི་ཏིང་ངེ་འཛིན་ལ་མཉམ་པར་བཞག་ནས་བདེན་པ་བརྗོད་དེ། ཁྲིམས་ཆོས་རིགས་ལས་སྐྱེས་པ་ཡིས། །གདོལ་པ་རྣམས་ཀྱི་དྲང་སྲོང་ནི། །ཕུར་བུ་གསུམ་པ་ཞེས་བྱ་བ། །གནོད་སེམས་མེད་ཅིང་འཚེ་མེད་པ། །འགྲོ་བ་བྱམས་པའི་སེམས་མཉམ་ན། །ལྷས་ནི་མྱུར་དུ་ཆར་པ་ཕོབ། །ཅེས་ངག་ཏུ་བརྗོད་མ་ཐག་ཏུ། ནམ་མཁའ་ལ་སྤྲིན་ཁ་དོག་རྣམ་པ་ལྔ་འདུས་ནས་ཆར་གྱི་རྒྱུན་ཆེན་པོ་བབས་པས། འཛམ་བུའི་གླིང་པ་སྲོག་སྤྲད་པ་ལགས་པར་འདའ།

འདི་བྱམས་ཁྲིད་ཀྱི་ཐོན་ཆོས་ལགས།། །།སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། ཡི་དམ་གྱི་ལྷའི་ཁོང་པའི་ནང་གི་རྒྱུ་ལྟོ་ཉལ་ཉིལ། ཤ་དང་རུས་པ་རྐང་དང་ཆུ་རྒྱུས་ཐམས་ཅད་ཀྱང་མེད་པ་ཕྲུ་མ་ཕུས་བཏབ་པ་ལྟ་བུ་གཙང་སིང་ངེ་བ། ཡི་དམ་གྱི་ལྷའི་སྟོང་རར་བསྒོམ། དེ་ནས་མདུན་གྱི་ནམ་མཁའ་ལ་གདན་བཞི་བརྩེགས་ཀྱི་སྟེང་དུ་བླ་མ་ཡི་དམ། དཔའ་བོ་མཁའ་འགྲོ་ཆོས་སྐྱོང་དང་བཅས་པ་རྣམས་སྤུང་ངེ་བཞུགས་པར་བསམ། དེ་རྣམས་ལ་ཡན་ལག་བདུན་པ་བསྡུས་པ་ཞིག་འབུལ། དེ་ནས་དེ་རྣམས་ལ་ཁམས་བྱང་ཆུབ་ཀྱི་སེམས་ཀྱི་ཐིག་ལེའི་རྣམ་པར་གྱུར་པ་རང་ཉིད་ཀྱི་སྤྱི་གཙུག་ཚངས་པའི་བུ་ག་ནས་མར་དཀར་ནར་གྱིས་བྱོན་པས། ཞོའམ་འོ་མས་རྐྱལ་བ་གང་བ་བཞིན་དུ་དཀར་མེར་གྱིས་གང་བར་བསྒོམ་པ་ཐིག་ལེའི་དམིགས་པ་དང་པོ་ལགས། ཞོ་བམ་འོ་མས་རྐྱལ་བ་གང་བ་ལྟ་བུ་དེ་ཕྱི་ནང་གཉིས་འདྲཻས་ནས། དངུལ་ཆུ་ཐང་ལ་བོ་བའམ་ཟླ་བ་ཐང་ལ་བབས་པ་བཞིན་དུ་དཀར་མེར་རེ་བ་ཞིག་ཏུ་བསྒོམ་པ་གཉིས་པ་ལགས། དངུལ་ཆུ་ཐང་ལ་བོ་བའམ་ཟླ་བ་ཐང་ལ་བབས་པ་ལྟ་བུ་དེ། ཁམས་བྱང་ཆུབ་སེམས་ཀྱི་ཐིག་ལེ་སྒོ་ང་འདྲ་བ་སྐྱ་ཧྲིལ་ལེ་བ་བཞིར་བསྒོམ་པ་གསུམ་པ་ལགས། སྒོ་ང་འདྲ་བ་སྐྱ་ཧྲིལ་ལེ་བ་བཞི་པོ་དེ་ཁམས་བྱང་ཆུབ་སེམས་ཀྱི་ཐིག་ལེ་སྒོ་ང་འདྲ་བ་ཁྲ་སིལ་ལེ་བ་བརྒྱད་དུ་བསྒོམ། དེ་ཡང་བཞི་དཀར་བཞི་དམར་བ་མ་ལགས། རེ་རེ་ལ་ཡང་ཕྱེད་དཀར་ཕྱེད་དམར་སྒོ་ང་འདྲ་བ་ཁྲ་སིལ་ལེ་བརྒྱད་དུ་བསྒོམ་པ་བཞི་པ་ལགས། སྒོ་ང་འདྲ་བ་ཁྲ་སིལ་ལེ་བ་བརྒྱད་པོ་དེ་ཁམས་བྱང་ཆུབ་སེམས་ཀྱི་སེམས་ཀྱི་ཐིག་ལེ་སྒོ་ང་འདྲ་བ་སྐྱ་ཧྲིལ་ལེ་བ་བཅུ་དྲུག་ཏུ་བསྒོམ་པ་ལྔ་པ་ལགས། སྒོ་ང་འདྲ་བ་སྐྱ་ཧྲིལ་ལེ་བ་བཅུ་དྲུག་པོ་དེ། ཁམས་བྱང་ཆུབ་སེམས་ཀྱི་ཐིག་ལེ་སྒོ་ང་འདྲ་བ་སྐྱ་ཧྲིལ་ལེ་བ་གཅིག་ཏུ་བསྒོམ་པ་དྲུག་པ་ལགས། ཁམས་བྱང་ཆུབ་སེམས་ཀྱི་ཐིག་ལེ་སྒོ་ང་འདྲ་བ་སྐྱ་ཧྲིལ་ལེ་བ་དེའི་དཀྱིལ་དུ་བུག་པ་གཅིག་བྱུང་ནས།

ཇེ་ཡངས་ཇེ་ཡངས་ལ་སོང་ནས་ནམ་མཁའ་ལ་སྤྲིན་དེངས་པ་བཞིན་དུ་སོང་བར་བསྒོམ་པ་བདུན་པ་ལགས། དེ་ཡང་ཐིག་ལེའི་ཁྲིད་འདི་བྱས། དེ་ལྟར་བསྒོམས་པས་སྐྲ་དཀར་དང་གཉེར་མ་ཐམས་ཅད་འདག །ལུས་བུ་ཆུང་ལྟ་བུར་འགྱུར། ཚེ་ཉི་ཟླ་ལྟ་བུར་འགྱུར། མདོར་ན་ཐིག་ལེའི་གྲུབ་ཐོབ་ཞིག་འོང་བ་ཡིན་གསུང༌། ཐིག་ལེའི་ཁྲིད་ཆོས་རྗེ་ཕག་མོ་གྲུ་པས། ཞོགས་ཀྱི་སློབ་དཔོན་སངས་རྒྱས་དམྱལ་ཆུང་ལས་ཞུས་པ་ཡིན་གསུང༌། དེ་ཡང་ཆོས་རྗེ་ཕག་མོ་གྲུ་པས། སློབ་དཔོན་སངས་རྒྱས་དམྱལ་ཆུང་གི་སར་བྱོན། གྲུ་ཞིག་ཏུ་སོག་ཆུན་འགའི་སྟེང་དུ་གཟིམས། སློབ་དཔོན་སངས་རྒྱས་དམྱལ་ཆུང་ལ་བསྒོམ་མ་འགའི་འཁོར་འདུག །སྒོམ་མ་གཅིག་ལ་སྔས་བྱས། གཅིག་ལ་སྟན་རྨང་བྱས། གཉིས་གློ་ན་ཡར་བསྙལ་ནས། དོ་ནུབ་རྗེ་བཙུན་མ་རྡོ་རྗེ་རྣལ་འབྱོར་མ་ལ་གྲོས་ཞུ་འམ། རྗེས་བཙུན་མ་འཕགས་མ་ལ་གྲོས་ཞུ། དོ་ནུབ་རྗེ་བཙུན་མ་རྡོ་རྗེ་རྣལ་འབྱོར་མ་ལ་གྲོས་ཞུ་དགོས་གསུངས་ནས། རྔུར་པ་ལྷག་ཐིམ་དུ་སོང་འདུག །ཆོས་རྗེ་ཕག་མོ་གྲུ་པའི་ཐུགས་དགོངས་ལ། ཞུ་ནི་རྡོ་རྗེ་རྣལ་འབྱོར་མ་ལ་ཞུ་སྟེ་སོང་ནི་གཉིད་དུ་སོང༌། དོ་ནུབ་སྒོམ་མ་ཅན་འདིར་ཁོ་བོ་ལ་མི་ཁའམ། སྐུར་བ་མི་འོང་ན་རུང་དགོངས་པ་ལ། སློབ་དཔོན་སངས་རྒྱས་དམྱལ་ཆུང་དེ་སྦས་པའི་རྣལ་འབྱོར་པ་ལགས་པར་གདའ་བས། རྔུར་པ་ལྷག་ལྷག་པའི་ཁུ་ནས། དགེ་བཤེས་ཁམས་པ་ཁྱོད་དེ་འདྲའི་རྟོག་པ་སྐྱེ་མི་དགོས། ཁྱོད་ལ་སྐུར་བ་གཏན་མི་འོང༌། ང་ཁྱོད་ཀྱི་བླ་མར་གྱུར་བ་ཡིན། ཁྱོད་ཀྱི་ཕྱི་བཞིན་དུ་མཁའ་འགྲོ་མ་གསེར་གྱི་གཞོང་པ་ཐོགས་པ་བཞི་དུས་རྒྱུན་དུ་འབྲང་བར་འདུག །ཁྱོད་ལ་དགེ་འདུན་གྱི་ཚོགས་པ་རྒྱ་ཆེན་པོ་འོང་བར་འདུག །དེའི་དུས་སུ་སྔ་དྲོ་སྐུ་མཚམས་མཛོད། ཕྱི་དྲོ་ཆོས་སྟོན། ཟླ་བ་ཡར་ངོ་ལ་ཆོས་སྟོན། མར་ངོ་ལ་སྐུ་མཚམས་མཛོད་གསུངས། ཡར་ངོ་མར་ངོ་དང་སྔ་དྲོ་ཕྱི་འབྲེད་འདི་ཞོགས་ཀྱི་སློབ་དཔོན་སངས་རྒྱས་དམྱལ་ཆུང་གི་རྗེས་སུ་འབྲངས་པ་ཡིན་གསུངས།

ཐིག་ལེའི་ཐོན་ཆོས་ལགས། སུམ་ཁྲིད་བྱམས་ཁྲིད་ཐིག་ལེའི་ཁྲིད་གསུམ་པོ་འདི་ཆོས་དྲུག་ཆེན་པོ་ཡང་ལགས། ཆོས་དྲུག་གསར་མ་ཡང་ལགས་སོ།། །། ༄། །ཆོས་དྲུག་གསར་མའི་ལོ་རྒྱུས་དང་ཞལ་གདམས།། ན་མོ་རཏྣ་གུ་རུ། ཆོས་དྲུག་གསར་མ་ནི་བར་དོ་ནས་འགོ་འཛུགས་པ་འདི་ལགས་ཏེ། ཆོས་དྲུག་གསར་མ་འདི་ཆོས་དྲུག་ཆེན་མོ་ལས་གཞན་པ་ཞིག་ཡོད་སྙམ་ན་དེ་མ་ལགས་ཏེ། ཆོས་དྲུག་གསར་མ་ནི་ཁོག་པའི་ནང་གི་སྙིང་དང་འདྲ་བ་ཡིན་ཏེ། འདི་ཐེག་པ་ཆེན་པོ་གསང་སྔགས་ཀྱི་རང་སྒྲ་ཕྱིན་ཅི་མ་ལོག་པ་ཡང་ཡིན། ཆོས་རྗེ་རིན་པོ་ཆེ་ཐུགས་ཀྱི་ཉམས་སུ་མྱོང་བ་ཡང་ཡིན། ཆོས་རྗེ་རིན་པོ་ཆེས་ཀྱང་རྗེ་རིན་པོ་ཆེ་ཉག་གཅིག་མ་གཏོགས་པ་གཞན་ལ་མ་གནང་བ་ཡིན་གསུང༌། དེས་ན་བར་དོ་ནས་འཛུགས་པས་བར་དོའི་འདི་ལམ་ཉེན་ཅན་ནམ། འཇིགས་པ་དང་བཅས་པ་ཡིན་པས་སྦྱོང་བ་གལ་ཆེ། དེ་ཡང་ཆོས་རྗེ་རིན་པོ་ཆེ་འབྲི་གུང་མཐིལ་དུ་ཚོགས་པ་རྒྱ་ཆེན་པོ་བསྐྱངས་པའི་དུས་སུ་འདན་དུ་དཔལ་ལྡན་ངད་ཕུ་བ་སྐུ་གཤེགས། དེ་ནས་གྲྭ་པ་ཤར་དྭགས་ལྷ་སྒམ་པོའི་རིན་པོ་ཆེའི་མཁར་ཆུའམ། མཁན་པོ་བརྒྱ་མགོན་པས་དབུ་མཛད་པ་རྣམས། ཞབས་དྲུང་དུ་ཡང་སིབ་ཀྱིས་བྱོན། དེ་ལ་ནུབ་གཅིག་ཆོས་རྗེའི་མནལ་ལམ་དུ་ཞིང་ཞིག་ལ་སྙེ་མ་སྦྲང་ཀ་ཏོག ཕ་གི་ཚུ་གི་ན་རེ་རེ་གཉིས་གཉིས་ཡོད་པས་སྙེ་མ་རེ་རེ་ནས་འབྲུ་གཉིས་གཉིས་གསུམ་གསུམ་ཡོད་པ་ཕྱག་ཚགས་མཛད་དགོས་པ་ཞིག་མནལ་ལམ་དུ་བྱུང༌། དེ་ཅི་ཡིན་དགོངས་པ་ལ་ཕྱི་ཉིན་ནངས་ཚ་བ་ལ། དཔལ་ལྡན་ངད་ཕུ་བའི་གྲྭ་པ་ཞིག་དང་མཇལ་བས་ཆོས་རྗེ་རིན་པོ་ཆེ་དང༌། དཔལ་ལྡན་ངད་ཕུ་བ་གཉིས་སྙིང་གི་དབུས་སུ་བསྒོམས་པའི་དུས་སུ་མདུན་སྤྲད་པས་བསྒོམ་མམ། རྒྱབ་སྤྲད་ནས་བསྒོམ་མམ་ཇི་ལྟར་བསྒོམ་ཞུས་པས། མདང་གསུམ་གྱི་རྨི་ལམ་དེ་འདིར་འདུག དཔལ་ལྡན་ངད་ཕུ་བ་བླ་མ་བཟང་དྲགས། སློབ་མ་རྣམས་དེ་ལ་ཞེན་དྲགས་པས་སྒོམ་ཐེབས་པར་དཀའ་བར་བྱུང་འདུག་དགོངས་ནས་དགེ་འདུན་ལ་ཆོས་སྐད་གཏོང་དུ་བཅུག

དགེ་འདུན་རྣམས་བླ་གཡེ་ལ་ཆིལ་གྱིས་བྱོན་པ་དང༌། ཆོས་རྗེ་ཉིད་ཀྱང་ཚོགས་སུ་བྱོན་ནས། དཔལ་ལྡན་ངད་ཕུ་བའི་གདུང་ནི་བག་ཡིན། མཚན་ནི་ཤེས་རབ་གྲགས་ཡིན་པས། ད་ནངས་ཅིག་ན་རེ། བག་ཤེས་རབ་གྲགས་དང་ང་འབུ་གཉིས་སྙིང་གི་དབུས་སུ་བསྒོམས་པའི་དུས་སུ་མདུན་སྤྲད་བསྒོམ་མམ། རྒྱབ་སྤྲད་ནས་བསྒོམ་ཟེར། ང་འབུ་དང་བག་ཤེས་རབ་གྲགས་ལྷན་དུ་བསྒོམ་པ་སྐྱུག་བྲོ་གསུང་ནས་བཀའ་བཀྱོན་ཨ་ཛི་བ་མཛད། དེ་བཅོས་སུ་སོང་ནས་དཔལ་ལྡན་ངད་ཕུ་བའི་གྲྭ་པ་དེ་རྣམས་ལ་རྟོགས་ལྡན་བསམ་གྱིས་མི་ཁྱབ་པ་རྣམས་བྱོན་པ་ལགས་པར་གདའ། གཞན་ཡང་ཆོས་རྗེ་རིན་པོ་འདན་སྟོད་རྩར་གྱི་ཙུ་ངུར་སྐུ་འཁྲུངས། ཡབ་དང་ཡུམ་ཆུང་ངུ་ལ་གྲོངས། ལྕམ་སྲིང་མ་ལྐུགས་ཆུང་མ་ཞིག་ཡོད་པ་དེ། ཆོས་རྗེ་ཉིད་མ་གཏོགས་པ་སྐྱོང་མི་གཞན་མེད། དེ་ཡང་ཆོས་རྗེ་རིན་པོ་ཆེ་ཀློག་མཁས་པས་མིའི་ཀློག་ཤ་སྟག་མཛད། ཀློག་ཀྱང་ཡུལ་དེ་ན་བྱིས་པས་གཙུག་གཏོར་ཁོ་ན་འདོན་པ་ཞིག་དར་བས། ཆོས་རྗེས་ཀྱང་གཙུག་གཏོར་ཁོ་ན་བཏོན། དེའི་སར་ཡང་ལྕམ་སྲིང་མ་ལྐུགས་ཅུང་དེ་ཁུར་གྱིན་བྱོན་ནས་སྐྱོང་དགོས་པ་བྱུང༌། ཕྱིས་དགེ་འདུན་གྱི་ཚོགས་པ་རྒྱ་ཆེན་པོ་སྐྱོང་བའི་དུས་སུ་ཡང་ལྕམ་སྲིང་མ་དེ་རྨི་ལམ་དུ་བྱུང་བའི་དུས་སུ་དགེ་འདུན་གྱི་ཚོགས་ཚུན་དུ་ཕུང་ཉེས་ཆེན་པོ་རེ་འོང་བར་འདུག དེས་ན་ང་འབུ་ལྟ་བུའི་རྣལ་འབྱཽར་པ་ལ་ཡང་དེ་ལྟ་བུ་་འོང་བར་འདུག་པས་བར་དོ་འདི་ལམ་གྱི་ཉེན་ཅན་འཇིགས་པ་དང་བཅས་པ་ཡིན་གསུང༌། དེས་ན་བར་དོ་དང་པོ་ནས་བཟུང༌། བདག་ཤི་བ་ཡིན་འདི་བར་དོ་ཡིན་སྙམ་དུ་བསམ། ཟས་ཟ་བ་གོས་གོན་པ་ཆོས་ཉན་པ་ལ་ཡང་བདག་ཤི་བ་ཡིན་འདི་བར་དོ་ཡིན་བར་དོའི་ཟས་ཟ་བ་དང་གོས་གོན་པ་དང་ཆོས་ཉན་པ་ཡིན་སྙམ་དུ་བསམ། མདོར་ན་ལུས་ངག་ཡིད་གསུམ་གྱི་བྱ་བ་དང་བྱེད་པ་ཅི་དང་ཅི་བྱེད་པ་ལ་ཡང་བདག་ཤི་བ་ཡིན་འདི་བར་དོ་ཡིན། བར་དོའི་ལུས་ངག་ཡིད་གསུམ་གྱི་བྱ་བ་དང་བྱེད་པ་འདི་དང་འདི་ཡིན་སྙམ་དུ་བསམ་པ་བར་དོའི་དམིགས་པ་དང་པོ་ལགས།

བར་དོའི་ཉམས་ལྟ་བ་བགྱི་བ་གཉིས་པ་ལགས། བདག་ཤི་བ་ཡིན་འདི་བར་དོ་ཡིན་སྙམ་དུ་བསམ། ཟས་ཟ་བ་དང་གོས་གྱོན་པ་དང་ཆོས་ཉན་པ་ལ་བདག་ཤི་བ་ཡིན་འདི་བར་དོ་ཡིན། བར་དོའི་ཟས་ཟ་བ་དང་གོས་གྱོན་པ་དང་ཆོས་ཉན་པ་ཡིན་སྙམ་དུ་བསམ། དེ་ལྟར་བསྒོམས་པས་ད་ལྟར་གྱི་སྣང་བ་དང་མ་ཤི་བའི་སྣང་བ་འགགས་ནས་བར་དོར་སྤུང་གིན་འགྲོ། འདིའི་དུས་སུ་བར་དོ་སྣ་ཚོགས་སུ་བསྒྱུར་ཏེ། ལུས་ནམ་མཁའ་ལ་སྐྱིལ་ཀྲུང་བཅའ། ཆུ་ལ་ཡང་མི་བྱིང་བར་བྱ་སྙམ་དུ་འདུན་པ་བཏང༌། དེ་ལྟར་འདུན་པ་བཏང་བས་ཀྱང་ལུས་ནམ་མཁའ་ལ་སྐྱིལ་ཀྲུང་བཅའ་བར་འོང༌། ཆུ་ལ་ཡང་མི་བྱིང་བར་འོང༌། ཕྱི་རོལ་ཏུ་ཡང་གྲགས་པ་ལ་ལུས་ནམ་མཁའ་སྐྱིལ་ཀྲུང་བཅའ་བར་འདུག ཆུ་ལ་ཡང་མི་བྱིང་བར་འདུག་བྱ་བའི་གྲགས་པ་འོང༌། དེ་བཞིན་དུ་ལུས་སེང་གེ་དང༌། སྟག་དང་བྱ་རོག་ཏུ་བསྒྱུར་ཏུ་སྙམ་པའི་འདུན་པ་བཏང་བས། དེ་ལྟར་འདུན་མ་བཏང་བས་ཀྱང་ལུས་སེང་གེ་དང་སྟག་དང་བྱ་རོག་གི་སྒྱུར་བར་ནུས། ཕྱི་རོལ་ཏུ་ཡང་་གྲགས་པ་རྣལ་འབྱོར་པ་དེས། ལུས་སེང་གེ་དང་སྟག་དང་བྱ་རོག་ཏུ་བསྒྱུར་ནུས་པར་འདུག་བྱ་བའི་གྲགས་པ་འོང༌། དེ་བཞིན་དུ་དགའ་ལྡན་དང༌། བདེ་བ་ཅན་དུ་བཅོམ་ལྡན་འདས་རྣམ་གཉིས་ཀྱི་ཞལ་བལྟ་སྙམ་ཆོས་ཞུ་སྙམ་དུ་འདུན་པ་བཏང༌། དེ་ལྟར་འདུན་པ་བཏང་བས་ཀྱང་བཅོམ་ལྡན་འདས་རྣམ་གཉིས་ཀྱི་ཞལ་བལྟ་བ་དང་ཆོས་ཞུ་བར་འོང༌། ཕྱི་རོལ་ཏུ་གྲགས་པ་ལ་ཡང༌། རྣལ་འབྱོར་དེ་དགའ་ལྡན་དང་བདེ་བ་ཅན་དུ་འགྲོ་བར་འདུག བཅོམ་ལྡན་འདས་རྣམ་གཉིས་ཀྱི་ཞལ་ལྟ་བ་དང་ཆོས་ཞུ་བར་འདུག་བྱ་བའི་གྲགས་པ་འོང༌། མདོར་ན་བར་དོའི་གྲུབ་པ་ཐོབ། བཀོད་པ་ལུས་ཀྱི་རྫུ་འཕྲུལ་སྣ་ཚོགས་སུ་སྟོན་ནུས་པ་ཞིག་འོང་བ་ཡིན་གསུང༌། དེ་ད་ལྟར་གྱི་དུས་ལགས། བར་དོ་མཚན་ཉིད་པ་དེ་བྱུང༌། བར་དོ་ལ་བར་དོ་ངོ་ཤེས་པའི་དུས་སུ་སྐྱེ་བ་ལེན་པར་འདོད་ན། གནས་གར་སྡོད་དུ་ལུས་ཅི་འདོད་བླངས་པས་ཆོག་པ་ཡིན་གསུང༌། སྐྱེ་བ་ལེན་པར་མི་འདོད་ན་བར་དོ་ཡིད་ཀྱི་ལུས་དེ་བསྐལ་པའམ་བསྐལ་བའི་བར་དུ་གནས་པས་ཆོག་པ་ཡིན་གསུང་བར་དོའི་ཐོན་ཆོས་ལགས།

གཏུམ་མོ་ལ་ཙོག་པུའི་འཁྲུལ་འཁོར་བྱ། སྒོམ་ཐག་གཞུག་སེམས་བསྐྱེད། ལུས་ཡི་དམ་གྱི་ལྷར་ཝལ་གྱི་བསྒོམ། དེ་ནས་བྲང་གི་ལྷེན་སྣ་བྲང་འདབས་དཀྱིལ་ཀྱི་ཨ་ཕྲོམ་སྲབ་མོ་མན་ཆད། སྤུ་མཚམས་ཡན་ཆད་གསུས་པའི་ངོ་བོ་འདི་མེའི་རང་བཞིན་ཟངས་གཞོང་གི་རྒྱབ་ལྟ་བུ་དམར་ཆིལ་ལེ་བ་ཞིག་ཏུ་བསྒོམ་པ་གཏུམ་མོའི་དམིགས་པ་དང་པོ་ལགས། གསུས་པའི་ངོ་བོ་འདི་མེའི་རང་བཞིན་ཟངས་གཞོང་གི་རྒྱབ་ལྟ་བུ་དམར་ཆིལ་ལེ་བ་ཞིག་བསྒོམས། དེ་ལྟར་བསྒོམས་པས་གཏུམ་མོ་ཡེ་ཤེས་ཀྱི་མེ་ཚ་དྲག་དྲོ་དྲགས་པས་འབར་འབུར་ཆལ་ཆིལ་ལྕག་ལྕིག་ཁོལ་བར་བསྒོམ། དཔེར་ན་སྐྱོ་ཚ་གྲང་མོའི་ཞབས་སུ་མེ་ཀམ་སྐོམ་བུས་པས་སྐྱོ་ཚ་དེ་འབར་འབུར་ཆལ་ཆིལ་ལྕག་ལྕིག་འཁོལ་བ་བཞིན། གཏུམ་མོ་ཡེ་ཤེས་ཀྱི་མེ་ཚ་དྲགས་པས་འབར་འབུར་ཆལ་ཆིལ་ལྕག་ལྕག་ཁོལ་བར་བསྒོམ་པ་གཉིས་པ་ལགས། སྤུ་མཚམས་ནས་གསུས་པའི་སྤྱི་ཤུན་ན་ཡར་མེ་རིང་ཐུང་མཐེབ་ཆེན་གཉིས་ཙམ། ཕྲ་སྦོམ་ཡང་མཐེབ་ཆེན་གཤིབས་པ་ཙམ་ཞིག་དམར་ཐལ་ལ་ལ་འབར་བར་བསྒོམ་པ་གསུམ་པ་ལགས། གསུས་པའི་ཕྱི་ཤུན་ནས་ཡར་མེ་དམར་ཐལ་ལ་ལ་འབར་བ་དེ་ཁོང་པའི་ནང་ན་མར་འཐུངས་པ་བཞིན་སོང་ནས་བྲང་གི་ལྷེན་སྣ་མན་ཆད་ཁོང་པའི་ནང་དུ་སྒོ་རོ་རོ་ཚུབ་ཚུབ་འཁོར་ཞིང་འབར་བར་བསྒོམ་པ་བཞི་པ་ལགས། མེ་སྒོར་རོ་རོ་སྒོར་ཚུབ་ཚུབ་འཁོར་ཞིང་འབར་བ་དེ་མར་འཐུངས་པ་བཞིན་སོང་ནས་ལྟེ་བའི་འོག་ཁོང་པའི་སྤུ་མཚམས་ཀྱི་ཐད་སོར། གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་ལྕགས་བསྲེགས་པ་འདྲ་བ་ཧྲིལ་ལེ་བ་ཞིག་ཏུ་བསྒོམ། འདི་གཏུམ་མོ་གཞན་གྱི་མེ་བས་འབུམ་འགྱུར་གྱི་ཚ་བ་ཡིན། ཚ་ཡང་ཚ་བ་ཡིན། ཚ་བར་བསམ་ཡང་བསམ་གསུང༌། དེ་ནས་ལ་བར་རམ། ལུང་སྟོང་ངམ། རས་པ་ནང་འགྲན་དགོས་པ་བྱུང་ན། མེ་ཧྲིལ་པོ་དེ་ལས་མེ་ལྕེ་ལྷུག་གིས་ཡར་བྱོན་པས། ཁོང་པའི་ནང་ཐམས་ཅད་སྒོར་རོ་རོ་སྒོར་ཚུབ་ཚུབ་འཁོར་ཞིང་འབར་བར་བསྒོམ་པ་གཏུམ་མོའི་ཐོན་ཆོས་ལགས།

གཉིས་པ་འོད་གསལ། ཉིན་པར་གཏུམ་མོ་སོ་མ་བསྒོམ། སྲོད་དང་གུང་ལའང་གཏུམ་མོ་སོ་མ་བསྒོམ། ཐོ་རངས་སེང་གེའི་ཉལ་སྟབས་བྱ། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ནས་གཉིད་དུ་འགྲོ་བའི་དུས་སུ་མིག་གིས་ཐད་སོར་མར་མེ་ཞིག་འོད་སྐྱ་ཀྲོང་ངེ་ཡོད་པ། ལུས་གཞན་ལ་འོད་མ་ཕོག་པར་བྱ། འདི་རྫས་ཀྱི་འོད་གསལ་བགྱི་བ་ལགས་ཏེ། འོད་གསལ་དམིགས་པ་དང་པོ་ལགས། ཉིན་པར་གཏུམ་མོ་སོ་མ་བསྒོམ། སྲོད་དང་གུང་ལང་གཏུམ་མོ་སོ་མ་བསྒོམ། ཐོ་རངས་སེང་གེའི་ཉལ་སྟབས་བྱ། སེམས་བསྐྱེད། ལུས་ཡི་དམ་གྱི་ལྷ་ཝལ་གྱིས་བསྒོམ། དེ་ནས་གཉིད་དུ་འགྲོ་བའི་དུས་སུ་མགྲིན་པ་ལོངས་སྤྱོད་ཀྱི་འཁོར་ལོ་པདྨ་ཁ་དོག་སྔོན་པོ་འདབ་མ་བཞི་པ་ཞིག་བསྒོམ། དབུས་སུ་ཨཱཿ མདུན་དུ་ནུ། གཡས་སུ་ཏ། གཡོན་དུ་ར། དང་པོའི་དབུས་ཀྱི་ཨཱཿལ་ཤེས་པ་གཏད། དེ་ནས་གཡས་ཀྱི་ཏ་ལ་ཤེས་པ་གཏད། དེ་ནས་གཡོན་གྱི་ར་ལ་ཤེས་པ་གཏད། གཉིད་དུ་འགྲོ་ཁའི་དུས་སུ་དབུས་ཀྱི་ཨཱཿལ་ཤེས་པ་གཏད་ལ་བསྒོམ་པ་གཉིས་པ་ལགས། ཉིན་པར་གཏུམ་མོ་སོ་མ་བསྒོམས། སྲོད་དང་གུང་ལའང་གཏུམ་མོ་སོ་མ་བསྒོམ། ཐོ་རངས་སེང་གེའི་ཉལ་སྟབས་བྱ། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། གཉིད་དུ་འགྲོ་ཁའི་དུས་སུ་སྙིང་ག་ཆོས་ཀྱི་འཁོར་ལོའི་པདྨ་ཁ་དོག་དམར་པོ་འདབ་མ་བཞི་པ་ཞིག་བསྒོམ། དེ་ཡང་དབུས་སུ་ཨཱཿ མདུན་དུ་ནུ། གཡས་སུ་ཏ། གཡོན་དུ་ར། དང་པོ་དབུས་ཀྱི་ཨཱཿ ལ་ཤེས་པ་གཏད། དེ་ནས་གཡས་ཀྱི་ཏ་ལ་ཤེས་པ་གཏད། དེ་ནས་གཡོན་གྱི་ར་ལ་ཤེས་པ་གཏད། གཉིད་དུ་འགྲོ་ཁའི་དུས་སུ་དབུས་ཀྱི་་ཨཱ་ཿལ་ཤེས་པ་གཏད་ནས་བསྒོམས་པ་གསུམ་པ་ལགས། ཉིན་པར་གཏུམ་མོ་སོ་མ་བསྒོམ། སྲོད་དང་གུང་ལའང་གཏུམ་མོ་སོ་མ་བསྒོམ། ཐོ་རངས་སེང་གེའི་ཉལ་སྟབས་བྱ། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། གཉིད་དུ་འགྲོ་ཁའི་དུས་སུ་སྙིང་ག་ཆོས་ཀྱི་འཁོར་ལོའི་པདྨ་ཨཱཿནུ་ཏ་ར་དང་བཅས་པ་དེ། མགྲིན་པ་ལོངས་སྤྱོད་ཀྱི་འཁོར་ལོ་ནས་ཡར་བྱོན་ནས་རང་འཐག་ལྟོ་སྤྲད་པའམ།

གའུ་ཁ་སྦྱར་བ་བཞིན་དུ་ཡོད་པར་བསྒོམ། དེ་ནས་དང་པོ་དབུས་ཀྱི་ཨཱཿཁ་སྦྱོར་ལ་ཤེས་པ་གཏད། དེ་ནས་མདུན་གྱི་ནུ་ཁ་སྦྱོར་ལ་ཤེས་པ་གཏད། དེ་ནས་གཡས་ཀྱི་ཏ་སྦྱོར་ལ་ཤེས་པ་གཏད། དེ་ནས་གཡོན་གྱི་ར་ཁ་སྦྱོར་ལ་ཤེས་པ་གཏད། གཉིད་དུ་འགྲོ་ཁའི་དུས་སུ་དུས་ཀྱི་དབུས་ཀྱི་ཁ་སྦྱོར་ལ་ཤེས་པ་གཏད་ལ་བསྒོམ་པ་བཞི་པ་ལགས། ཉིན་པར་གཏུམ་མོ་སོ་མ་བསྒོམ། སྲོད་དང་གུང་ལའང་གཏུམ་མོ་སོ་མ་བསྒོམ། ཐོ་རངས་སེངས་གེའི་ཉལ་སྟབས་བྱ། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། གཉིད་དུ་འགྲོ་ཁའི་དུས་སུ་མགྲིན་པ་ལོངས་སྤྱོད་ཀྱི་འཁོར་ལོའི་པདྨ་ཨཱཿ་ནུ་ཏ་ར་ཁ་སྦྱོར་དང་བཅས་པ་དེ་སྙིང་ག་ཆོས་ཀྱི་འཁོར་ལོ་ན་མར་སྤོས་ལ་བསྒོམ། དེ་ནས་དང་པོ་དབུས་ཀྱི་ཨཱཿཁ་སྦྱོར་ལ་ཤེས་པ་གཏད། དེ་ནས་མདུན་གྱི་ནུ་ཁ་སྦྱོར་ལ་ཤེས་པ་གཏད། དེ་ནས་གཡས་ཀྱི་ཏ་ཁ་སྦྱོར་ལ་ཤེས་པ་གཏད། དེ་ནས་གཡོན་གྱི་ར་ཁ་སྦྱོར་ལ་ཤེས་པ་གཏད། གཉིད་དུ་འགྲོ་ཁའི་དུས་སུ་དབུས་ཀྱི་ཨཱཿཁ་སྦྱོར་ལ་ཤེས་པ་གཏད་ལ་བསྒོམ་པ་ལྔ་པ་ལགས། ཉིན་པར་གཏུམ་མོ་སོ་མ་བསྒོམ། སྲོད་དང་དགུང་ལང་གཏུམ་མོ་སོ་མ་བསྒོམ། ཐོ་རངས་སེང་གེའི་ཉལ་སྟབས་བྱ། སེམས་བསྐྱེད་ལུས་ཡི་དམ་གྱི་ལྷར་ཝལ་གྱིས་བསྒོམ། གཉིད་དུ་འགྲོ་ཁའི་དུས་སུ་རྣམ་པར་རྟོག་པ་སྣ་ཚོགས་སུ་འཕྲོས་ནས་འོད་གསལ་མ་ཟིན་ན། མགྲིན་པ་ལོངས་སྤྱོད་ཀྱི་འཁོར་ལོའི་པདྨ་ཨཱ་ནུ་ཏ་ར་ཁ་སྦྱོར་དེ་སྙིང་ཆོས་ཀྱི་འཁོར་ལོ་ན་མར་སྤོས་ལ་བསྒོམ། ཉོག་ཉོག་ཉོག་ཐིབ་ཐིབ་ཐིབ་སོང་ནས་འོད་གསལ་མ་ཟིན་ན། སྙིང་ཁ་ཆོས་ཀྱི་འཁོར་ལོའི་པདྨ་ཨཱཿནུ་ཏ་ར་ཁ་སྦྱོར་དེ་མགྲིན་པ་ལོངས་སྤྱོད་ཀྱི་འཁོར་ལོ་ན་ཡར་སྤོས་ལ་བསྒོམ། དེ་ལྟར་བསྒོམས་པས་གཉིད་སྲབ་མཐུག་རན་ནས་འོད་གསལ་ཟིན་པ་ཡིན་གསུང༌། འདི་བསྒོམས་པའི་གནས་ནི་རི་གསུམ་གྱི་རྩེའམ། ལུང་གསུམ་གྱི་མདོ་འམ། སྲིབས་ཀྱི་རིའམ། ཆུ་སྒྲ་ཆེན་པོ་ཡོད་པའི་སར་བསྒོམ་ན་འོད་གསལ་ཟིན་པ་ཡིན་གསུངས་པ་འོད་གསལ་གྱི་ཐོན་ཆོས་ལགས།

གསུམ་པ་རྨི་ལམ། བདག་གཉིད་པ་ཡིན་འདི་རྨི་ལམ་ཡིན་སྙམ་དུ་བསམ། ཟས་བཟའ་བ་དང་གོས་གྱོན་པ་དང་ཆོས་ཉན་པ་ཡང་བདག་གཉིད་པ་ཡིན། འདི་རྨི་ལམ་ཡིན་རྨི་ལམ་གྱི་ཟས་བཟའ་བ་དང་གོས་གྱོན་པ་དང་ཆོས་ཉན་པ་ཡིན་སྙམ་དུ་བསམ། མདོར་ན་ལུས་ངག་ཡིད་གསུམ་གྱི་བྱ་བ་བྱེད་པ་ཅི་དང་ཅི་བྱེད་པ་ལ་ཡང་བདག་གཉིད་པ་ཡིན། འདི་རྨི་ལམ་ཡིན། རྨི་ལམ་གྱི་ལུས་ངག་ཡིད་གསུམ་གྱི་བྱ་བ་དང་བྱེད་པ་འདི་དང་འདི་ཡིན་སྙམ་དུ་བསྒོམས་པ་རྨི་ལམ་དམིགས་པ་དང་པོ་ལགས། རྨི་ལམ་ཉམས་བལྟ་བ་ལགས་ཏེ་གཉིས་པ་ལགས། བདག་གཉིད་པ་ཡིན་འདི་རྨི་ལམ་ཡིན་སྙམ་དུ་བསམ། ཟས་བཟའ་བ་དང་གོས་གོན་པ་ཆོས་ཉན་པ་ལ་ཡང་བདག་གཉིད་པ་ཡིན་འདི་རྨི་ལམ་ཡིན། རྨི་ལམ་གྱི་ཟས་བཟའ་བ་དང་གོས་གོན་ནས་ཆོས་ཉན་པ་ཡིན་སྙམ་དུ་བསམ། མདོར་ན་ལུས་ངག་ཡིད་གསུམ་གྱི་བྱ་བ་དང་བྱེད་པ་ལ་ཡང་བདག་གཉིད་པ་ཡིན་འདི་རྨི་ལམ་ཡིན། རྨི་ལམ་གྱི་ལུས་ངག་ཡིད་གསུམ་གྱི་བྱ་བ་དང་བྱེད་པ་འདི་དང་འདི་ཡིན་སྙམ་དུ་བསྒོམ། དེ་ལྟར་བསྒོམས་པས་ད་ལྟར་གྱི་སྣང་བ་དང༌། མ་གཉིད་པའི་སྣང་བ་འགགས་ནས་རྨི་ལམ་དུ་སྤུང་གིས་འགྲོ། འདིའི་དུས་སུ་རྨི་ལམ་སྣ་ཚོགས་བསྒྱུར་ནས་ཏེ། ལུས་ནམ་མཁའ་ལ་སྐྱིལ་ཀྲུང་བཅའ། ཆུ་ལའང་ཡང་མི་བྱིང་བར་བྱ་སྙམ་དུ་འདུན་པ་བཏང་བས་ཀྱང་ལུས་ནམ་མཁའ་ལ་སྐྱིལ་ཀྲུང་བཅའ་བར་འོང༌། ཆུ་ལ་ཡང་མི་བྱིང་བར་འོང༌། ཕྱི་རོལ་ཏུ་གྲགས་པ་ལ་ཡང་རྣལ་འབྱོར་པ་དེས་ལུས་ནམ་མཁའ་ལ་སྐྱིལ་ཀྲུང་བཅའ་བར་འདུག ཆུ་ལ་ཡང་མི་བྱིང་བར་འདུག་པའི་གྲགས་པ་འོང༌། དེ་བཞིན་དུ་ལུས་སེང་གེ་དང་སྟག་དང་བྱ་རོག་ཏུ་བསྒྱུར་སྙམ་དུ་འདུན་པ་བཏང༌། དེ་ལྟར་འདུན་པ་བཏང་བས་ཀྱང་ལུས་སེང་གེ་དང༌། སྟག་དང༌། བྱ་རོག་ཏུ་བསྒྱུར་ནུས། ཕྱི་རོལ་ཏུ་ཡང་གྲགས་པ་རྣལ་འབྱོར་པ་དེས་ལུས་སེང་གེ་དང༌། སྟག་དང༌། བྱ་རོག་ཏུ་བསྒྱུར་ནུས་པར་འདུག་བྱ་བའི་གྲགས་པ་འོང༌། དེ་བཞིན་དུ་དགའ་ལྡན་དང༌། བདེ་བ་ཅན་དུ་འགྲོ་བཅོམ་ལྡན་འདས་རྣམ་པ་གཉིས་ཀྱི་ཞལ་བལྟ་ཆོས་ཞུ་སྙམ་དུ་འདུན་པ་བཏང༌།

དེ་ལྟར་འདུན་པ་བཏང་བས་ཀྱང་དགའ་ལྡན་དང་བདེ་བ་ཅན་དུ་འགྲོ་བར་འོང༌། བཅོམ་ལྡན་འདས་རྣམ་གཉིས་ཀྱི་ཞལ་བལྟ་བ་དང་ཆོས་ཞུ་བར་འོང༌། ཕྱི་རོལ་ཏུ་ཡང་གྲགས་པ་ལ་རྣལ་འབྱོར་པ་དེ་དགའ་ལྡན་དང་བདེ་བ་ཅན་དུ་འགྲོ་བར་འདུག བཅོམ་ལྡན་འདས་རྣམ་གཉིས་ཀྱི་ཞལ་ལྟ་བ་དང་ཆོས་ཞུ་བར་འདུག་བྱ་བའི་གྲགས་པ་འོང༌། མདོར་ན་རྨི་ལམ་གྱི་གྲུབ་ཐོབ་བཀོད་པ་ལུས་ཀྱི་རྫུ་འཕྲུལ་སྣ་ཚོགས་སུ་སྟོན་ནུས་པ་འགའ་བསྒྱུར་བ་དང༌། གསོས་འདེབས་པ་ནུས་པ་སློབ་དཔོན་འོལ་ཁ་ཆོས་གཡུང་ངམ། ཤངས་པ་རྨོག་ཅོག་ལྟ་བུ་རེ་འོང་བ་ཡིན་གསུང༌། རྗི་ལའི་གངས་ལ་གང་ཁྱེར་བའི་རྗེས་འོང་སྟེ། དགེ་བཤེས་ཁྱེར་ན་གདུགས་དང་དུང༌། གཙོ་བོ་ཁྱེར་ན་ཞྭ་དང་ལྕག །གཉན་པ་ཁྱེར་ན་སྐྱ་བའི་རྗེས། མདོར་ན་གང་ཁྱེར་རྗེས་འོང་བ་ལགས་པར་འདུག དེ་ལ་རྗི་ལའི་འདབ་ན། ཇོ་བོ་རྗི་ལའི་ཤ་གཏུན་རྡོ་བའི་ཀྱོང་ཆེན་པོ་ཞིག་ཡོད། དེའི་ནང་དུ་སློབ་དཔོན་འོལ་ཁ་ཆོས་གཡུང་གིས་ནུབ་གཅིག་གཟིམ་པས་ལག་པ་ཆེན་པོ་ཞིག་བྱུང༌། འདི་རྨི་ལམ་གྱི་ལག་པར་འདུག་དགོངས་པ་དང༌། ལག་པ་དེར་སྟོང་ཕྱལ་གྱིས་སོང༌། ཕྱིས་ནང་ཆོས་རྗེ་སྒམ་པོ་བའི་ཉེ་གནས་ཤིག་གིས་གཟིགས་པས་ལག་པ་སྟོང་པ་ཞིག་གི་རྗེས་འདུག །ཆོས་རྗེ་སྒམ་པོ་བ་ལ་མདང་གསུམ་རྗི་ལའི་གངས་ལ་ལག་པ་སྟོང་པ་ཞིག་གི་རྗེས་འདུག་ཞུས་པས། དེ་རྣལ་འབྱོར་པ་ཆོས་གཡུང་གི་ཆོ་འཕྲུལ་ཞིག་ཡིན་ཏེ་འོང༌། གཞན་གྱིས་དེ་ལྟར་མི་ནུས་གསུངས་སྐད། གཞན་ཡང་ཤངས་པ་རྨོག་ཅོག་དེ་ཤངས་པ་དེ་ཤངས་ཀྱི་རྨོག་ཆོག་ནས་སྒམ་པོ་གདར་གྱི་རྩེ་མོར་ལུས་བྱ་རོག་ཏུ་བསྒྱུར་ནས་ཉིན་རེ་སླེབས་པར་བྱོན། ལུས་སྣ་ཚོགས་སུ་བསྒྱུར་ནུས་པ་ལ། ལུས་བྱ་ཁྱུང་དུ་བསྒྱུར་མ་ནུས། ཆོས་རྗེ་སྒམ་པོ་པ་ནི་འཇིག་རྟེན་ན་མི་བཞུགས། སློབ་དཔོན་འོལ་ཀ་ཆོས་གཡུང་གི་རྩར་བྱོན་པས། ངས་ལུས་སྣ་ཚོགས་སུ་བསྒྱུར་ནུས་པ་ལ། ལུས་བྱ་ཁྱུང་དུ་བསྒྱུར་མ་ནུས་ཞུས་པས། སློབ་དཔོན་འོལ་ཀ་ཆོས་གཡུང་གི་ཞལ་ནས།

དེ་ལྟར་འོང་བ་ཡིན། ངས་ཀྱང་ལུས་སྣ་ཚོགས་སུ་བསྒྱུར་ནུས་པ་ལ་ལུས་བྱ་ཁྱུང་དུ་བསྒྱུར་མ་ནུས། དེ་ནས་བྲེད་ལྷ་ས་ན་དཔལ་རྣམ་པར་སྣང་མཛད་ཀྱི་དབུ་ཐོག་ན་བྱ་ཁྱུང་གཤོག་པ་སྐྲབ་བེ་ཡོད། ངས་དེར་ཕྱིན་ནས་དེ་ལ་བལྟས་ཤིང་བསྒོམས་པས་ལུས་བྱ་ཁྱུང་དུ་བསྒྱུར་ནུས་པར་བྱུང༌། ཁྱོད་རང་ཡང་དེ་ལྟར་གྱིས་དང་ལུས་བྱ་ཁྱུང་དུ་སྒྱུར་ནུས་ནས་འོང་གསུངས་སྐད། དེས་ཤངས་པ་ལ་རྨོག་ཅོག་པས་ཀྱང་དེ་ལྟར་མཛད་པས་ལུས་བྱ་ཁྱུང་དུ་བསྒྱུར་ནུས་པར་བྱུང་བ་ཡིན་གསུང་བ་རྨི་ལམ་གྱི་ཐོན་ཆོས་ལགས། བཞི་པ་གཏུམ་མོ། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། རྩ་དབུ་མ་ཤབ་ཀྱིས་གསལ་གདབ། རྩ་དབུ་མ་ལ་དུམ་བུ་བཞི། ལྟེ་བ་མན་ཆད་དུམ་བུ་གཅིག སྙིང་ག་མན་ཆད་དུམ་བུ་གཅིག མགྲིན་པ་མན་ཆད་དུམ་བུ་གཅིག སྤྱི་བོ་མན་ཆད་དུམ་བུ་གཅིག་རྩ་དུམ་བུ་བཞི་པོ་དེ་ཡང་ཡི་གེ་བཞིའི་ཚུལ་ལམ་རྣམ་པར་ཡོད་དེ། ཨེ་ཝཾ་མ་ཡ་ལྟེ་བའི་རྩ་དུམ་བུ་ཡི་གེ་ཨེའི་རྣམ་པ། སྙིང་ཁ་ཝཾ་གི་རྣམ་པ། མགྲིན་པ་མའི་རྣམ་པ། སྤྱི་བོ་ཡའི་རྣམ་པ་ཡོད། དེ་ཡང་འགྲོ་བ་རིགས་དྲུག་གི་བག་ཆགས་ཀྱི་རྩ་ཡིག རྩ་མདུད་པ་ཞིག་གིས་མདུད་ནས་ཡོད་དེ། ལྟེ་བ་སྤྲུལ་པའི་འཁོར་ལོ་རྩ་མདུད་པ་གཅིག སྙིང་ཁ་ཆོས་ཀྱི་འཁོར་ལོ་རྩ་མདུད་པ་གཅིག མགྲིན་པ་ལོངས་སྤྱོད་འཁོར་ལོ་རྩ་མདུད་པ་གཅིག སྤྱི་བོ་བདེ་ཆེན་འཁོར་ལོ་རྩ་མདུད་པ་གཅིག རྩ་མདུད་པ་བཞི་པོ་དེ་ཡང་ཡི་གེ་བཞིའི་ཚུལ་ལམ་རྣམ་པར་ཡོད་དེ། ཨཿནུ་པྲེ་ཏ་ལྟེ་བའི་རྩའི་མདུད་པ་ཡི་གེ་ཨཿཡི་རྣམ་པར། སྙིང་ཁ་ནུ། མགྲིན་པ་པྲེ། སྤྱི་བོ་ཏའི། ཨཿནུ་པྲེ་ཏའི་ཚུལ་དུ་འགྲོ་བ་རིགས་དྲུག་གི་བག་ཆགས་ཀྱི་རྩ་ཡིག་མདུད་པ་ཞིག་གིས་མདུད་ནས་ཡོད། དེའི་རྩ་དབུ་མའི་མར་སྣ་ཡི་གེ་ཧཱུྃ་ཁ་དོག་དམར་པོ་མེ་སྟག་ལྟ་བུ་ཞི་དབུ་མའི་ནང་དུ་ཕྱེད་ཧྲིལ་བ་ཆུད་པར་བསྒོམས་པས་འཕོ་བའི་དམིགས་པ་དང་པོ་ལགས། ཡི་གེ་ཧཱུྃ་དེ་རྩ་དབུ་མའི་ནང་ན་ཡར་ཁྱུར་གྱིས་བྱོན་ནས་ལྟེ་བ་སྤྲུལ་པའི་འཁོར་ལོའི་རྩ་མདུད་པ་ལ་ར་ཅོའི་རྩེ་མོས་མདུད་པ་འགྲོལ་བ་བཞིན་དུ་ཤི་ཕུལ་དང་རོ་ཕུལ་དུ་ཡོད་པར་བསྒོམས་པ་གཉིས་པ་ལགས།

ཡི་གེ་ཧཱུྃ་དེས་ལྟེ་བ་སྤྲུལ་པའི་འཁོར་ལོའི་རྩ་མདུད་པ་རྟབ་ཀྱིས་བཀྲོལ་ནས་ཡི་གེ་ཧཱུྃ་དེ་རྩ་དབུ་མའི་ནང་ན་ཡར་ཁྱུར་གྱིས་བྱོན་ནས་སྙིང་ག་ཆོས་ཀྱི་འཁོར་ལོའི་རྩ་མདུད་པ་ལ་རྩ་ཅོའི་རྩེ་མོས་མདུད་པ་བཀྲོལ་བ་བཞིན་དུ་ཤི་ཕུལ་དང་རོ་ཕུལ་དུ་ཡོད་པར་བསྒོམ་པ་གསུམ་པ་ལགས། ཡི་གེ་ཧཱུཾ་དེས་སྙིང་ག་ཆོས་ཀྱི་འཁོར་ལོའི་རྩ་མདུད་པ་སྟབས་ཀྱིས་བཀྲོལ་ནས་ཡི་གེ་ཧཱུྃ་དེ་རྩ་དབུ་མའི་ནང་ན་ཡར་ཁྱུར་གྱིས་བྱོན་ནས་མགྲིན་པ་ལོངས་སྤྱོད་་ཀྱི་འཁོར་ལོ་རྩ་མདུད་པ་ར་ཅོའི་རྩེ་མོས་མདུད་པ་བཀྲོལ་བ་བཞིན་དུ་ཤི་ཕུལ་དང་རོ་ཕུལ་དུ་ཡོད་པར་བསྒོམ། ཤས་ཆེར་དམིགས་པ་དང་པོ་དེ་ཁོ་ན་བསྒོམ་གསུངས་པ་བཞི་པ་ལགས། ཡི་གེ་ཧཱུྃ་དེས་མགྲིན་པ་ལོངས་སྤྱོད་ཀྱི་འཁོར་ལོའི་རྩ་མདུད་དེ་སྟབས་ཀྱིས་བཀྲོལ་ནས་ཡི་གེ་ཧཱུྃ་དེ་རྩ་དབུ་མའི་ནང་ན་ཡར་ཁྱུར་གྱིས་བྱོན་ནས་སྤྱི་བོ་བདེ་ཆེན་གྱི་རྩ་མདུད་པ་ལ་ར་ཅོའི་རྩེ་མོས་མདུད་པ་བཀྲོལ་བ་བཞིན་དུ་ཤི་ཕུལ་དང་རོ་ཕུལ་དུ་ཡོད་པར་བསྒོམ། ཤས་ཆེར་དམིགས་པ་དང་པོ་དེ་ཁོ་ན་བསྒོམས་གསུངས་པ་ལྔ་པ་ལགས། ཡི་གེ་ཧཱུྃ་དེས་སྤྱི་བོ་བདེ་ཆེན་གྱི་འཁོར་ལོ་མདུད་པ་སྟབས་ཀྱིས་བཀྲོལ་ནས་ཡི་གེ་ཧཱུྃ་དེ་སྤྱི་གཙུག་ཚངས་པའི་བུ་ག་ནས་ཡར་ལ་ཕྱེད་ཧྲིབ་བེ་ཆུད་པར་བསྒོམ། དེ་ནས་ཡི་གེ་ཧཱུྃ་དེའི་གཤམ་ན་མར་མེ་ལྕེ་ལྷུག་གིས་བྱོན་པ་རྩ་དབུ་མ་ཡངས་པའི་ནང་དུ་མགྲིན་པ་ལོངས་སྤྱོད་ཀྱི་འཁོར་ལོ་མར་མེ་ལྕེ་ཆུ་ཡུར་བ་ལ་དྲངས་པ་བཞིན་དུ་ལྷུག་ལྷུག་ལྷུག་འབར་བར་བསྒོམ་པ་དྲུག་པ་ལགས། ཡི་གེ་ཧཱུྃ་དེའི་ཞབས་ན་མར་མེ་ལྕེ་ལྷུག་གིས་བྱོན་པས་རྩ་དབུ་མའི་ནང༌། སྙིང་ག་ཆོས་ཀྱི་འཁོར་ལོ་ནས་མར་མེ་ལྕེ་ཆུ་ཡུར་ལ་དྲངས་པ་བཞིན་དུ་ལྷུག་ལྷུག་ལྷུག་འབར་བར་བསྒོམ་པ་བདུན་པ་ལགས། ཡི་གེ་ཧཱུྃ་དེའི་ཞབས་ན་མར་མེ་ལྕེ་ལྷུག་གིས་བྱོན་པས་རྩ་དབུ་མའི་ནང་ལྟེ་བ་སྤྲུལ་པའི་འཁོར་ལོ་ན་མར་མེ་ལྕེ་ཆུ་ཡུར་བ་ལ་དྲངས་པ་བཞིན་དུ་ལྷུག་ལྷུག་ལྷུག་འབར་བར་བསྒོམ་པ་བརྒྱད་པ་ལགས།

ཡི་གེ་ཧཱུཾ་དེའི་ཞབས་ན་མར་མེ་ལྕེ་ལྷུག་གིས་བྱོན་པས། རྩ་དབུ་མའི་ནང་ན་མར་སྤུ་མཚམས་ན་མར་མེ་ལྕེ་ཆུ་ཡུར་བ་ལ་དྲངས་པ་བཞིན་དུ་ལྷུག་ལྷུག་ལྷུག་འབར་བར་བསྒོམ། དེ་ནས་མེ་ལྕེ་སྒོ་རོ་རོ་འཁོར་ཞིང་འབར་བ་དཔེར་ན་འབྲི་གུང་གི་མཐིལ་ནས་ཐང་ལ་དགེ་འདུན་རྣམས་བསུ་བ་ལ་བྱོན་ནས་ཆོས་ཁྲི་ལ་སྐོར་བ་མཛད་པ་བཞིན་དུ། མེ་ལྕེ་དེ་སྒོ་རོ་རོ་འཁོར་ཞིང་འབར་བར་བསྒོམ་པ་དགུ་པ་ལགས། ནམ་འཆི་ངེས་པའི་དུས་སུ་སེང་གེའི་ཉལ་སྟབས་བྱ། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། སྤྱི་གཙུག་ནས་འཁྲུ་གང་ཙམ་གྱི་མདུན་གྱི་ནམ་མཁའ་ལ་གདན་བཞི་རྩེགས་ཀྱི་སྟེང་དུ་རྗེ་རིན་པོ་ཆེ་བཞུགས་པར་བསམ། དེ་ནས་མེ་ལྕེ་དེ་རྩ་དབུ་མའི་གྱེན་ལ་སྟབས་ཀྱིས་ལོག་ནས་ཡི་གེ་ཧཱུྃ་དེའི་གཤམ་ན་ཡར་ཆིལ་གྱིས་རྒྱབ་པས། ཡི་གེ་ཧཱུྃ་དེ་རིན་པོ་ཆེའི་ཐུགས་ཀར་རྒྱངས་ཀྱིས་བྱོན་པར་བསམ། དེ་ནས་ཤེས་པ་མར་མི་གཞུག འདི་འཕོས་མ་ཐག་ཏུ་སྒྲིབ་པ་གསུམ་སྤངས་ནས་འཚང་རྒྱ་བ་ཡིན། ཁྲིད་འདི་ལ་མ་བྱས་ན་སངས་རྒྱས་བྱས་ཀྱང་སངས་རྒྱས་ཀྱི་ཞིང་ཁམས་རྣམ་པར་དག་པ་ཞིག་ཏུ་སྐྱེ་བ་མ་གཏོགས་སངས་རྒྱ་བ་གཏན་མི་སྲིད། ཁྲིད་འདི་མ་བྱས་ན་འགྲོ་བ་རིགས་དྲུག་གི་རྩ་ཡིག རྩ་མདུད་པ་ཡར་ལ་ཡི་གེ་ཧཱུྃ་གིས་བཀྲོལ། དེའི་ཤུལ་ན་མར་མེས་སྦྱངས་པས་དེའི་ཤུལ་དུ་འཕོས་མ་ཐག་ཏུ་སྒྲིབ་པ་གསུམ་སངས་ནས་འཚང་རྒྱ་བ་ཡིན་གསུངས་པ་འཕོ་བའི་ཐོན་ཆོས་ལགས། རིའི་རྒྱལ་པོ་རི་རབ་རིན་པོ་སྣ་བཞི་ལས་གྲུབ་པ། དེའི་སྟེང་དུ་སྣ་ཚོགས་པདྨ་དང་ཉི་མ། དེའི་སྟེང་དུ་འཇིགས་བྱེད་དུས་མཚན། དེའི་སྟེང་དུ་རང་ཉིད་བཅོམ་ལྡན་འདས་རྡོ་རྗེ་འཆང་ཆེན་པོར་ཝལ་གྱིས་བསྒོམ། སྐུ་མདོག་ཟར་མའི་མེ་ཏོག་གསར་པ་ལྟར་སྔོ་སྐྱར་འདུག་པ། སུམ་ཁུགས་སུ་འཁྱོག་ཅིང་གྱེས་ལ་རྣམ་པར་བཀྲ་བའི་དར་དཔྱངས་དང༌། དར་གྱི་ཅོད་པན་གྱིས་མཛེས་པར་བྱས། སྤྱི་གཙུག་གི་ནོར་བུ་དང༌། རྡོ་རྗེ་རྒྱ་གྲམ་དང༌།

ཟླ་བ་ཕྱེད་པས་དབུ་ལ་རྒྱན་པ། སྤྱན་གསུམ་པ་ཚེམས་མཆེ་བ་གཙིགས་ཤིང་ཞལ་རྣམ་པར་འགྱུར་བ། མི་མགོ་རློན་པའི་དོ་ཤལ་དང༌། སྟག་གི་པགས་པའི་ཤམ་ཐབས་ཅན། ཕྱག་གཡས་ན་རྡོ་རྗེ་བསྣམས་པ། གཡོན་པ་དྲིལ་བུ་བསྣམས་པ་དེར་ཝལ་གྱིས་བསྒོམ། དེའི་མདུན་དུ་རྗེ་བཙུན་མ་རྡོ་རྗེ་རྣལ་འབྱོར་མ་སྐུ་མདོག་དམར་བ་གཞོན་ཞིང་མཛེས་པ་ལང་ཚོ་དང་ལྡན་པ་བཅུ་དྲུག་མའི་ན་ཚོད་ཅན། ནམ་མཁའི་ན་བཟའ་མནབས་པ། ཕྱག་གཡས་གྲི་གུག་བསྣམས་པ། གཡོན་པ་ཀ་པཱ་ལ་ཁྲག་གིས་གང་བ་བསྣམས་པ་དེར་ཝལ་གྱིས་བསྒོམ། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་རྡོ་རྗེ་དང་དྲིལ་བུ་བཅས་པས་ཡུམ་ལ་འཁྱུད་པ། ཡུམ་གྱིས་ཀ་པཱ་ལ་ཁྲག་གིས་གང་བ་གྲི་གུག་དང་བཅས་པས་ཡབ་ལ་འཁྱུད་པ། ཡབ་ཡུམ་སྙོམས་པར་བཞུགས་པ་ལུས་དགའ་བ་དང་བདེ་བས་བརྒྱན་པ་དེར་ཝལ་གྱིས་བསྒོམ། སྦྱོར་མཚམས་ན་ཤེས་པ་གཏད། དེ་ལྟར་བསྒོམ་པས་བདེ་བ་ཟུག་རྔུ་དང་བཅས་པ་སྐྱེ། ཕྱི་དབང་པོ་ལས་སུ་རུང་བའི་ཁམས་བྱང་ཆུབ་ཀྱི་སེམས་ཉམས་ལ་ཁད་པ་འོང༌། དེའི་དུས་སུ་ལྟེ་བའི་འོག་ཁོངས་པའི་ནང་སྤུ་མཚམས་ཀྱི་ཐད་སོར་ལྷན་ཅིག་སྐྱེས་པ་ཡབ་ཡུམ་མཁྱིད་གང་པ་ཞིག་བསྒོམ། སྦྱོར་མཚམས་ཤེས་པ་གཏད། དེ་ལྟར་བསྒོམས་པས་ཕྱི་དབང་པོ་ལས་སུ་རུང་བའི་དུས་སུ་ཁམས་བྱང་ཆུབ་སེམས་ཀྱི་ཐིག་ལེ་ཉམས་ལ་ཁད་པ་དེ་ཚུར་ལོག་ནས་སྤུ་གསེབ་ཏུ་བཙལ་ཡང་མི་རྙེད་པ་ཡིན་གསུངས་པ་སྒྱུ་ལུས་ཀྱི་དམིགས་པ་དང་པོ་ལགས། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་བཞུགས་པ་ལུས་དགའ་བ་དང་བདེ་བས་བརྒྱན་པ་དེར་ཝལ་གྱིས་བསྒོམ། སྦྱོར་མཚམས་སུ་ཤེས་པ་གཏད། དེ་ལྟར་བསྒོམས་པས་བདེ་བ་ཟུག་རྔུ་དང་བཅས་པ་སྐྱེ། སྐྱེས་པའི་དུས་སུ་སྤུ་མཚམས་ཀྱི་ལྷན་ཅིག་སྐྱེས་པ་ཡབ་ཡུམ་མཁྱིད་པ་གང་བ་དེ། ལྟེ་བ་སྤྲུལ་པའི་འཁོར་ལོ་ན་ཡར་སྤོས་ལ་བསྒོམས་པ་གཉིས་པ་ལགས། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་བཞུགས་པ།

ལུས་དགའ་བ་དང་བདེ་བས་བརྒྱན་པ་དེར་ཝལ་གྱིས་བསྒོམ། སྦྱོར་མཚམས་ལ་ཤེས་པ་གཏད། དེ་ལྟར་བསྒོམས་པས་བདེ་བ་ཟུག་རྔུ་དང་བཅས་པ་སྐྱེ། སྐྱེས་པའི་དུས་སུ་ལྟེ་བ་སྤྲུལ་པའི་འཁོར་ལོ་་ལྷན་ཅིག་སྐྱེས་པ་ཡབ་ཡུམ་མཁྱིད་གང་བ་དེ་སྙིང་ག་ཆོས་ཀྱི་འཁོར་ལོ་ན་ཡར་སྤོས་ལ་བསྒོམ་པ་གསུམ་པ་ལགས། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་བཞུགས་པ་ལུས་དགའ་བ་དང་བདེ་བས་བརྒྱན་པ་དེར་ཝལ་གྱིས་བསྒོམ། སྦྱོར་མཚམས་ལ་ཤེས་པ་གཏད། དེ་ལྟར་བསྒོམས་པས་བདེ་བ་ཟུག་རྔུ་དང་བཅས་པ་སྐྱེ། སྐྱེས་པའི་དུས་སུ་སྙིང་ག་ཆོས་ཀྱི་འཁོར་ལོའི་ལྷན་ཅིག་སྐྱེས་པ་མཁྱིད་གང་བ་དེ་མགྲིན་པ་ལོངས་སྤྱོད་ཀྱི་འཁོར་ལོ་ན་ཡར་སྤོས་ལ་བསྒོམ། ཤས་ཆེར་དམིགས་པ་དང་པོ་དེ་ཁོ་ན་བསྒོམ་གསུངས་པ་བཞི་པ་ལགས། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་ཞུགས་པ་ལུས་དགའ་བ་དང་བདེ་བས་བརྒྱན་པ་དེ་ཝལ་གྱིས་བསྒོམ། སྦྱོར་མཚམས་ལ་ཤེས་པ་གཏད། དེ་ལྟར་བསྒོམས་པས་བདེ་བ་ཟུག་རྔུ་དང་བཅས་པ་སྐྱེ། སྐྱེས་པའི་དུས་སུ་མགྲིན་པ་ལོངས་སྤྱོད་ཀྱི་འཁོར་ལོའི་ལྷན་ཅིག་སྐྱེས་པའི་སྐུ་མཁྱིད་གང་པ་དེ། སྤྱི་བོ་བདེ་ཆེན་གྱི་འཁོར་ལོ་ན་ཡར་སྤོས་ལ་བསྒོམ། ཤས་ཆེར་དམིགས་པ་དང་པོ་དེ་ཁོ་ན་བསྒོམ་གསུངས་པ་ལྔ་པ་ལགས། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་ཞུགས་པ་ལུས་དགའ་བ་དང་བདེ་བས་བརྒྱན་པ་དེར་ཝལ་གྱིས་བསྒོམ། སྦྱོར་མཚམས་ལ་ཤེས་པ་གཏད། དེ་ལྟར་བསྒོམས་པས་བདེ་བ་ཟུག་རྔུ་དང་བཅས་པ་སྐྱེ། སྐྱེས་པའི་དུས་སུ་སྤྱི་བོ་བདེ་ཆེན་གྱི་འཁོར་ལོའི་ལྷན་ཅིག་སྐྱེས་པའི་སྐུ་མཁྱིད་གང་པ་དེ། མགྲིན་པ་ལོངས་སྤྱོད་ཀྱི་འཁོར་ལོ་ན་མར་སྤོས་ལ་བསྒོམ་པ་དྲུག་པ་ལགས། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་ཞུགས་པ་ལུས་དགའ་བ་དང་བདེ་བས་བརྒྱན་པ་དེ་ཝལ་གྱིས་བསྒོམ། སྦྱོར་མཚམས་ལ་ཤེས་པ་གཏད། དེ་ལྟར་བསྒོམས་པས་བདེ་བ་ཟུག་རྔུ་དང་བཅས་པ་སྐྱེ།

སྐྱེས་པའི་དུས་སུ་མགྲིན་པ་ལོངས་སྤྱོད་ཀྱི་འཁོར་ལོའི་ལྷན་ཅིག་སྐྱེས་པ་མཁྱིད་གང་པ་དེ་སྙིང་ག་ཆོས་ཀྱི་འཁོར་ལོ་ན་མར་སྤོས་ལ་བསྒོམས་པ་བདུན་པ་ལགས། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་ཞུགས་པ་ལུས་དགའ་བ་དང་བདེ་བས་བརྒྱན་པ་དེར་ཝལ་གྱིས་བསྒོམ། སྦྱོར་མཚམས་ལ་ཤེས་པ་གཏད། དེ་ལྟར་བསྒོམས་པས་བདེ་བ་ཟུག་རྔུ་དང་བཅས་པ་སྐྱེ། སྐྱེས་པའི་དུས་སུ་སྙིང་ག་ཆོས་ཀྱི་འཁོར་ལོའི་ལྷན་ཅིག་སྐྱེས་པ་མཁྱིད་གང་པ་དེ་ལྟེ་བ་སྤྲུལ་པའི་འཁོར་ལོ་ན་མར་སྤོས་ལ་བསྒོམས་པ་དེ་བརྒྱད་པ་ལགས། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་ཞུགས་པ་ལུས་དགའ་བ་དང་བཅས་པ་བདེ་བས་བརྒྱན་པ་དེར་ཝལ་གྱིས་བསྒོམ། སྦྱོར་མཚམས་ལ་ཤེས་པ་གཏད། དེ་ལྟར་བསྒོམས་པས་བདེ་བ་ཟུག་རྔུ་དང་བཅས་པ་སྐྱེ། སྐྱེས་པའི་དུས་སུ་ལྟེ་བ་སྤྲུལ་པའི་འཁོར་ལོ་ལྷན་ཅིག་སྐྱེས་པ་མཁྱིད་གང་པ་དེ་སྤུ་མཚམས་ན་མར་སྤོས་ལ་བསྒོམ་པ་དགུ་པ་ལགས། འདི་ལ་ཐོན་ཆོས་ཤིག་ཡོད་པ་ནི་ད་གཟོད་གཏོར་མ་དམར་པོ་རེ་ལ་བརྟེན་ནས་བྱེད་པ་ཡིན་གསུང༌།། །། ༄། །ཚེ་སྒྲུབ་ཞལ་གདམས་དྲི་མེད་བདུད་རྩིའི་སྙིང་པོ་གཉོས་ལ་གནང་བ།། བཅོམ་ལྡན་འདས་མགོན་པོ་ཚེ་དཔག་ཏུ་ཁྲིད་འདི་ཆོས་རྗེ་རིན་པོ་ཆེས་གཉོས་ལྷ་ནང་པ་ལ་གནང་བ་ཡིན་གསུང༌། དེ་ཡང་ཆོས་རྗེ་རིན་པོ་ཆེ་བུ་ཆེན་རྣམས་སྐུ་ཚེ་མ་ཟིན། གཉོས་ལྷ་ནང་པ་ཆེན་པོ་དེ། ཆོས་རྗེ་ཉིད་ཀྱི་ཞབས་དྲུང་དུ་བྱོན་པ་ལ། ཁོང་སྐུ་གཅེས་དྲག་པས་ཆོས་གསན་པའི་དུས་སུ་བྱ་རོག་གི་རུས་པ་ལ་སོགས་པ་བསྐྱུར་ནས་དབུ་ལ་ཕོག་དོགས་པས་ཆོས་ཁྲི་ནུབ་ཀྱི་གནམ་སྒོའི་སར་ཕེབས་ཏེ་ཚུར་བསྲིངས་པ་དང། ཁྲིད་འདི་བཙུགས་པ་དུས་མཉམ་དུ་མཛད་པ་ཡིན་གསུངས། དེ་ནས་དམིགས་པ་དང་པོ་ནས་བགྱི་བས། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ནས་རྩ་གཡས་པ་གཡོན་པ་དབུ་མ་གསུམ་ཤབ་ཀྱིས་གསལ་གདབ། རྩ་དབུ་མའི་མར་སྣ་བཅོམ་ལྡན་འདས་མགོན་པོ་ཚེ་དཔག་ཏུ་མེད་པ་སྐུ་མདོག་དམར་པོ་བྱུ་རུའི་མདོག་ལྟ་བུ་མཚན་བཟང་པོ་སུམ་ཅུ་རྩ་གཉིས་ཀྱིས་ལེགས་པར་བརྒྱན་པ།

དཔེ་བྱད་བརྒྱད་ཅུས་ཉེ་བར་མཛེས་པར་བྱས། མཉམ་བཞག་གི་ཕྱག་རྒྱ་མཛད་པ་ཕྱག་ན་ཚེའི་བུམ་པ་ཚེ་ཆུས་གང་བ་བསྣམས་པ་མཁྱིད་གང་བ་ཞིག་རྩ་དབུ་མའི་ནང་ན་ཡར་དབུའི་གཙུག་གཏོར་ཕྱེད་ཧྲིབ་བེ་ཆུད་པར་བསྒོམ་པ་མགོན་པོ་ཚེ་དཔག་ཏུ་མེད་པའི་དམིགས་པ་དང་པོ་ལགས། བཅོམ་ལྡན་འདས་མགོན་པོ་ཚེ་དཔག་ཏུ་མེད་པ་གཙུག་གཏོར་ནས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་མཚལ་གྱི་ཁུ་བ་ལྟ་བུ་རྩ་དབུ་མའི་ནང་ན་ཡར་ལྟེ་བ་སྤྲུལ་པའི་འཁོར་ལོ་ན་ཡར་བྱོན་པས། རྩ་གཡས་པ་དང་གཡོན་པ་དབུ་མ་དང་བཅས་པ་རྒྱུ་མ་ཁྲག་གིས་བཀང་བ་བཞིན་དུ་པྲིག་གིས་གང་བར་བསྒོམ་པ་གཉིས་པ་ལགས། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་དབུའི་གཙུག་གཏོར་ནས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་མཚལ་གྱི་ཁུ་བ་ལྟ་བུ་རྩ་དབུ་མའི་ནང་ན་ཡར་སྙིང་ག་ཆོས་ཀྱི་འཁོར་ལོ་ན་ཡར་བྱོན་པས་རྩ་གཡས་པ་གཡོན་པ་དབུ་མ་འདབ་མ་དང་བཅས་པ་རྒྱུ་མ་ཁྲག་གིས་བཀང་བ་བཞིན་དུ་པྲིག་གིས་གང་བར་བསྒོམ་པ་གསུམ་པ་ལགས། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་དབུའི་གཙུག་གཏོར་ནས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་མཚལ་གྱི་ཁུ་བ་ལྟ་བུ་རྩ་དབུ་མའི་ནང་ན་ཡར་མགྲིན་པ་ལོངས་སྤྱོད་ཀྱི་འཁོར་ལོ་ན་ཡར་བྱོན་པས་རྩ་གཡས་པ་གཡོན་པ་དབུ་མ་འདབ་མ་དང་བཅས་པ་རྒྱུ་མ་ཁྲག་གིས་བཀང་བ་བཞིན་དུ་པྲིག་གིས་གང་བར་བསྒོམ་པ་བཞི་པ་ལགས། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་དབུའི་གཙུག་གཏོར་ནས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་མཚལ་གྱི་ཁུ་བ་ལྟ་བུ་རྩ་དབུ་མའི་ནང་ན་ཡར་སྤྱི་བོ་བདེ་ཆེན་གྱི་འཁོར་ལོ་ན་ཡར་བྱོན་པས་རྩ་གཡས་པ་གཡོན་པ་དབུ་མ་འདབ་མ་དང་བཅས་པ་རྒྱུ་མ་ཁྲག་གིས་བཀང་བ་བཞིན་དུ་པྲིག་གིས་གང་བར་བསྒོམ་པ་ལྔ་པ་ལགས། ཁམས་བྱང་ཆུབ་ཀྱི་སེམས་ཐིག་ལེའི་དྭངས་མ་སྤྱི་བོ་བདེ་ཆེན་གྱི་འཁོར་ལོར། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་སྐུ་ཚོན་གང་བ་ཞིག་བྱོན་པས་རྩ་དབུ་མ་མགར་བའི་སོལ་ཁ་བཞིན་དུ་ཡོད་པར་བསྒོམ།

བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་སྐུའི་དཀྱིལ་འཁོར་ནས། ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་མཚལ་གྱི་ཁུ་བ་ལྟ་བུ་རྩ་དབུ་མའི་ནང་ན་མར་མགྲིན་པ་ལོངས་སྤྱོད་ཀྱི་འཁོར་ལོ་ན་མར་བྱོན་པས་རྩ་གཡས་པ་གཡོན་པ་དབུ་མ་འདབ་མ་དང་བཅས་པ་རྒྱུ་མ་ཁྲག་གིས་བཀང་བ་བཞིན་དུ་ཉིས་འགྱུར་གྱིས་གང་བར་བསྒོམ་པ་དྲུག་པ་ལགས། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་སྐུའི་དཀྱིལ་འཁོར་ནས། ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་མཚལ་གྱི་ཁུ་བ་ལྟ་བུ་རྩ་དབུ་མའི་ནང་ན་མར་སྙིང་ག་ཆོས་ཀྱི་འཁོར་ལོ་ན་བྱོན་པས། རྩ་གཡས་པ་གཡོན་པ་དབུ་མ་འདབ་མ་དང་བཅས་པ་རྒྱུ་མ་ཁྲག་གིས་བཀང་བ་བཞིན་དུ་པྲིག་གིས་གང་བར་བསྒོམ་པ་བདུན་པ་ལགས། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་སྐུའི་དཀྱིལ་འཁོར་ནས། ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་མཚལ་གྱི་ཁུ་བ་ལྟ་བུ་རྩ་དབུ་མའི་ནང་ན་མར་ལྟེ་བ་སྤྲུལ་པའི་འཁོར་ལོ་མར་བྱོན་པས། རྩ་གཡས་པ་གཡོན་པ་དབུ་མ་འདབ་མ་དང་བཅས་པ་རྒྱུ་མ་ཁྲག་གིས་བཀང་བ་བཞིན་དུ་ཉིས་འགྱུར་དུ་པྲིག་གིས་གང་བར་བསྒོམ་པ་བརྒྱད་པ་ལགས། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་སྐུའི་དཀྱིལ་འཁོར་ནས། ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་མཚལ་གྱི་ཁུ་བ་ལྟ་བུ་སྤུ་མཚམས་ཀྱིས་བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་སྐུའི་དཀྱིལ་འཁོར་དེ་པྲིག་གིས་གང་བར་བསྒོམ་པ་དགུ་པ་ལགས། བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་ཁྲིད་འདི་བྱས། དེ་ལྟར་བསྒོམས་པས་ཚེ་རིང་བ་དང་ནད་མེད་པར་བཅོམ་ལྡན་འདས་མགོན་པོ་ཚེ་དཔག་ཏུ་མེད་པས་བྱིན་གྱིས་བརློབ་པ་ཡིན་གསུང༌། ད་ཕྱིན་ཆད་བཅོམ་ལྡན་འདས་མགོན་པོ་ཚེ་དཔག་ཏུ་མེད་པ་ལ་བླ་མར་བྱ། གཅོག་ཀྱང་བླ་མའི་ཁོངས་སུ་དབུལ་གསུངས་པས། བཅོམ་ལྡན་མགོན་པོ་ཚེ་དཔག་ཏུ་མེད་པའི་ཁྲིད་ཀྱི་ཐོན་ཆོས་ལགས། མ་བྱུང་མི་འབྱུང་རྡོ་རྗེ་ལྟ་བུའི་གནད། །ཐུན་མོང་མ་ཡིན་རྡོ་རྗེ་འཆང་གི་གསུང༌། །རྒྱུད་སྡེའི་དགོངས་པ་ཞལ་གདམས་བདུད་རྩིའི་བཅུད། །ཟབ་མོའི་ཚིག་དོན་འབྲི་བར་མི་འོས་ཀྱང༌། །བརྗེད་པའི་འཇིགས་པས་ངལ་བ་སྤང་བའི་ཕྱིར། །རྡོ་རྗེའི་གསུང་རྣམས་ཡི་གེར་བྲིས་པ་ལ། །བླ་མ་ཡི་དམ་མཁའ་འགྲོ་ཆོས་སྐྱོང་རྣམས། །མི་ཉེས་མེད་ཅིང་མཉེས་པའི་མཆོག་གྱུར་ནས། །བཟོད་པར་མཛད་ཅིང་བྱིན་རླབས་དངོས་གྲུབ་སྩོལ། །ཞལ་གདམས་དྲི་མེད་བདུད་རྩི་སྙིང་པོ་འདི། །ཡི་གེར་བྲིས་པའི་བསོད་ནམས་ཅི་མཆིས་པ།

བདག་སོགས་མཁའ་མཉམ་འགྲོ་བ་མ་ལུས་པ། །ཐུགས་དགོངས་རྫོགས་ནས་མཆོག་གི་སྐུ་ཐོབ་ཤོག །ཤཱཀྱའི་དགེ་སློང་བྷིཀྵུ་བཛྲ་ཤཱི་ལས་ཟིན་བྲིས་ཡི་གེར་བཀོད་པའོ།། །། ༄། །རྒྱུད་སྡེ་བཞིའི་སྙིང་པོ་དྲིལ་བ་གསེར་གཞུན་ལྟར་དྲིལ་བ།། ཨོཾ་སྭ་སྟི། དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། །དབྱེར་མེད་གཅིག་ཏུ་གྱུར་པ་རྡོ་རྗེ་འཆང༌། རིགས་ཀྱི་གཙོ་བོ་རྒྱལ་བ་འབྲི་གུང་པ། །མཚུངས་མེད་སྐྱབས་མཆོག་ཁྱོད་ལ་ཕྱག་འཚལ་ལོ། །རྒྱུད་སྡེ་བཞི་ཡི་སྙིང་པོ་རྣམས། །གསེར་གཞུན་ལྟ་བུར་དྲིལ་ནས་ཀྱང༌། །རྗེ་ཡི་ཞལ་ནས་གསུངས་པ་རྣམས། །ཚིག་གི་རྒྱུད་པ་མ་ཡིན་པས། །ཡི་གེར་བྲི་བ་མི་འོས་ཀྱང༌། །དྲན་པ་གསོ་ཕྱིར་འབྲི་བར་བྱ། དེ་ཡང་འདི་ལྟར་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ཡེ་ཤེས་རྣམ་པ་ལྔའི་བདག་ཉིད། བདག་ཅག་འགྲོ་བ་རྣམས་ཀྱི་སྐྱབས་མགོན་དམ་པ། ཚད་མེད་པའི་ཐུགས་རྗེ་ཆེན་པོས་གང་ལ་འདུལ་གྱི་སྐུར་བྱོན་ནས་སེམས་ཅན་ཐམས་ཅད་བདེ་བ་ལ་འགོད་པར་མཛད་པའི་བླ་མ་དམ་པ་དེའི་ཞལ་སྔ་ནས། རྡོ་རྗེའི་ལུས་འདི་ལ་ཡ་གི་སྤྱི་བོའི་གཙུག་ནས་མ་གི་རྐང་པའི་མཐིལ་ཡན་ཆད་དུ་རྩས་ཁྱབ། རྩས་གར་ཁྱབ་ཏུ་རླུང་གིས་ཁྱབ། རླུང་གིས་གར་ཁྱབ་ཁམས་བྱང་ཆུབ་ཀྱི་སེམས་ཐིག་ལེས་ཁྱབ། དེ་ལ་སྤྱིར་རྩ་སྟོང་ཕྲག་བདུན་ཅུ་རྩ་གཉིས། དེ་བས་བསྡུས་ན་སུམ་ཅུ་རྩ་གཉིས། དེ་བས་ཀྱང་ཚུར་བསྡུས་ན་རྩའི་གཙོ་བོར་གྱུར་པ་རྩ་གསུམ་འཁོར་ལོ་བཞི། དེ་ཡང་གཡས་པ་གཡོན་པ་དབུ་མ་ཞེས་ཟེར། རྐྱང་མ་དང་རོ་མ་ཀུན་འདར་མ་ཞེས་ཟེར་ལ་ལ་ནཱ་དང༌། ར་ས་ནཱ། དྷཱུ་ཏི་ཞེས་ཟེར། འཁོར་ལོ་བཞི་ནི་ལྟེ་བ་སྤྲུལ་པའི་འཁོར་ལོ། སྙིང་ག་ཆོས་ཀྱི་འཁོར་ལོ། མགྲིན་པ་ལོངས་སྤྱོད་ཀྱི་འཁོར་ལོ། སྤྱི་བོ་བདེ་ཆེན་གྱི་འཁོར་ལོའོ། །དེ་ཡང་རྩ་དབུ་མ་དེ་ཁོང་པའི་དཀྱིལ་ཡར་དྲང་ཤད་དེ་འཁོར་ལོ་བཞིའི་སྲོག་་ཤིང་གི་ཚུལ་དུ་ཡོད་པའི་ཡར་སྣེ་དེ་སྤྱི་བོའི་གཙུག་ཐོད་པའི་འོག་ཀླད་པའི་སྟེང་ན་ཡི་གེ་ཧཾ་བའི་ནུ་མ་ཕྱང་ངེ་ཡོད་པ་དེ་ལ་ཡར་ཁ་ཟེད་པའི་ཚུལ་དུ་གནས།

མར་སྣེ་དེ་གསང་བའི་་རྡོ་རྗེའམ་སྤྲུལ་པའི་མཚམས་སུ་ཟུག གཡས་གཡོན་གཉིས་ནི་སྨིན་མཚམས་གཉིས་ནས་ཚུར་འཁྱོགས་སྣ་བུག་གཉིས་ན་མར་ཟུག མར་སྣ་ལྟེ་བའི་འོག་ནས་རྩ་དབུ་མ་ལ་ཡར་ཟུག་པས་ཡི་གེ་ཆའི་དབྱིབས་སུ་བདོག དེ་སྤྱིའི་བབས་སམ་གནས་ལུགས་ལགས། ཉམས་སུ་བླངས་པའི་རིམ་པ་ནི། སེམས་བསྐྱེད། ཡི་དམ་གྱི་ལྷར་བསྒོམ། བླ་མ་དམ་པ་སྙིང་གི་དབུས་སུ་དྲན་པར་བྱ། ཁོང་པའི་ནང་ཐམས་ཅད་གཙང་ལ་དྭངས་པར་བསྒོམ། དེ་ནས་ཡུམ་ཆེན་མོའི་གནས། རྩ་གསུམ་འདུས་པའི་འདུས་མདོར། རྟེན་ཅི་ཡང་མེད་པར་མེ་བྱ་མོའི་སྒོ་ང་ཙམ་པ་ཁ་དོག་དམར་ལ་རེག་བྱ་ཚ་བ་ལྕགས་བསྲེགས་པའི་རྣམ་པ་ལྟ་བུ་ཞིག་ལ་ཤེས་པ་མ་ཡེངས་པར་གཏད་ནས་བསྒོམས་པ་རིམ་པ་དང་པོའོ།། །།དེ་ནས་ཡང་རྩ་དབུ་མའི་ནང་ན་ཡར་འཇམ་ནར་གྱིས་ལྟེ་བའི་བར་ལ་འབར་བར་བསྒོམ་པ་རིམ་པ་གཉིས་པའོ།། །།དེ་ནས་ཡང་དེ་ལྟར་དུ་སྙིང་གའི་བར་དུ་འབར་བར་བསྒོམ་པ་རིམ་པ་གསུམ་པའོ།། །།དེ་ནས་ཡང་མགྲིན་པའི་བར་ལ་དེ་ལྟར་དུ་འབར་བར་བསྒོམ་པ་རིམ་པ་བཞི་པའོ།། །།དེ་ནས་ཡང་མེ་དེ་ཡར་ལ་འཇམ་ཤར་གྱིས་འབར་བས་མེ་ལྕེའི་རྩེ་མོ་སྤྱི་བོའི་ཧཾ་ལ་རེག་པས། ཧཾ་ལས་བྱང་ཆུབ་ཀྱི་སེམས་ཀྱི་ཐིག་ལེ་དཀར་ནར་གྱིས་བབས་པས་གསང་བ་རྟེན་འབྲེལ་གྱིས་ དོགས་པ་ ལྕེས་སམ་གྱིས་ཁེངས་པའི་འབར་འཛག་གི་མཚམས་དེ་ལ་ཤེས་པ་མ་ཡེངས་པར་གཏད་ལ་བསྒོམ་པ་རིམ་པ་ལྔ་པའོ། །དེ་ནས་ཡང་མེ་དེ་ཇེ་ཆུང་ཡས་མར་གྱི་རྒྱུན་དེ་ཇེ་རིང་ལ་སོང་ནས་མགྲིན་པར་དེ་ལྟར་དུ་བསྒོམ་པ་རིམ་པ་དྲུག་པའོ།། །།དེ་ནས་ཡང་མེ་དེ་ཇེ་ཐུང་ཡས་མར་གྱི་རྒྱུན་དེ་ཇེ་རིང་ལ་སོང་ནས་སྙིང་ག་ཡན་ཆད་ལྟེམ་གྱིས་གང་བར་དེ་ལྟར་དུ་བསྒོམ་པ་རིམ་པ་བདུན་པའོ།། །།དེ་ནས་ཡང་མེ་དེ་ཇེ་ཐུང་ཇེ་ཐུང་ཡས་མར་གྱི་རྒྱུན་དེ་ཇེ་རིང་ཇེ་རིང་ལ་སོང་ནས་ལྟེ་བ་ཡན་ཆད་ལྟེམ་གྱིས་གང་བར་དེ་ལྟར་བསྒོམ་པའི་རིམ་པ་བརྒྱད་པའོ།། །།དེ་ལྟར་ཡང་མེ་དེ་ཇེ་ཐུང་ཇེ་ཐུང་ཡས་མར་གྱི་རྒྱུན་དེ་ཇེ་རིང་ཇེ་རིང་ལ་སོང་ནས་དམིགས་པ་དང་པོའི་སར་དེ་ལྟར་དུ་བསྒོམ་པས་ལུས་ཀྱིས་ནང་ཐམས་ཅད་གསང་བ་རྟེན་འབྲེལ་གྱིས་དཀར་མེར་གྱིས་གང་བར་བསྒོམ་པ་རིམ་པ་དགུ་པའོ།།

།།དེ་ལྟར་དུ་བསྒོམས་པས་གསང་བ་རྟེན་འབྲེལ་གྱིས་ལུས་སྟོབས་རྒྱས་ནས། གནས་སྐབས་དང་མཐར་ཐུག་གི་ཡོན་ཏན་བསམ་གྱིས་མི་ཁྱབ་པ་འབྱུང་བས་འབད་པས་ཉམས་སུ་ལེན་པ་དང་གནད་དུ་བསྣུན་པར་ཞུ་གསུང༌། དེ་ནས་ཐོན་ཆོས་ཀྱི་དབང་དུ་བགྱིས་ན། བླ་མ་དང་དཀྱིལ་འཁཽར་གྱི་ལྷ་ཚོགས་་ཐམས་ཅད་རྫས་ལ་སོགས་པས་མཆོད་ནས་མཉེས་པར་བྱེད་པ་གལ་ཆེ་བས་མཉེས་པར་བྱ། དེ་ནས་རྒྱུད་སྡེ་ཐམས་ཅད་ཀྱི་བརྗོད་བྱ་རྒྱུད་པ་གོང་མ་རྣམས་དང་རྗེ་རིན་པོ་ཆེའི་ཐུགས་དགོངས་དང་ཕྱག་བཞེས། ཐབས་ལམ་གྱི་ཡོན་ཏན་ཐམས་ཅད་འབྱུང་བ་དང༌། གེགས་ཐམས་ཅད་སེལ་བ་དང་ཡོན་ཏན་ཐམས་ཅད་བསྐྱེད་པར་བྱེད་པའི་གདམས་ངག་འདི་ཡིན། དེ་ཡང་འདི་ལ་ཐུན་མོང་མ་ཡིན་པའི་གདམས་པ་དྲུག་ཡིན་གསུངས། དེ་ཡང་བདེ་བ་ཆེན་པོ་སྐྱེ་བར་འདོད་ན་མེ་ཧྲིལ་པོ་དེ་ལ་ཤེས་པ་གཏོད་པ་དང་གཅིག འདོད་སྲེད་ཆེན་པོ་སྐྱེས་པར་སོང་ན་མེ་ལྟེ་བ་ནས་ཡར་འབར་བ་ལ་ཤེས་པ་གཏོད་པ་དང་གཉིས། བར་ཆད་སྣ་ཚོགས་པ་བྱུང་ན་ཡུམ་ཆེན་མོའི་གནས་སུ་བླ་མ་དམ་པ་བསྒོམ་པ་དང་གསུམ། ཤེས་པ་བྱིང་རྒོད་དུ་སོང་ན་རྩ་གསུམ་འདུས་པའི་འདུས་མདོར་ཨ་དམར་པོ་བསྒོམ་པ་དང་བཞི། རྟོགས་པ་འཕེལ་བར་འདོད་ན་ཕྱག་རྒྱ་ཆེན་པོ་བསྒོམ་པའི་ངང་ལ་མཉམ་པར་བཞག་པ་དང་ལྔ། ཚད་དྲོད་ཆེན་པོ་སྐྱེས་པར་སོང་ན་ཁམས་བྱང་ཆུབ་ཀྱི་སེམས་ཀྱིས་ལུས་ཀྱི་ནང་ཐམས་ཅད་གང་བར་བསྒོམ་པ་དང་དྲུག་པོ་འདི་གནད་ཤིན་ཏུ་ཆེ་བ་ཡིན་གསུངས། ཐོན་ཆོས་ཀྱི་རྣམ་པ་སྟེ་རིམ་པ་བཅུ་པའོ།། །། ༄། །སྲུང་འཁོར་ཞལ་གདམས་མ།། ཨོཾ་སྭསྟི། དང་པོ་སེམས་བསྐྱེད། དེ་ནས་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། ཞེས་བརྗོད་པས་རང་དང་འདིར་སྣང་བ་ཐམས་ཅད་སྟོང་སངས་ཀྱིས་སོང་བར་བསམ། སྟོང་པའི་ངང་ལས་བྷྲཱུྃ་གསེར་བཙོ་མའི་མདོག་འདྲ་བ་ཞིག་བསྐྱེད། བྷྲཱུྃ་དེ་ཞུ་བ་ཡོངས་སུ་གྱུར་པ་ལས། གསེར་གྱི་འཁོར་ལོ་རྩིབས་བཅུ་པའི་གཞལ་ཡས་ཁང་མཐུག་རྔམ་དཔག་ཚད་གཅིག་བསམ་པས།

སྲ་བ། བརྟན་པ། གཞན་གྱིས་མི་ཐུབ་པ། སྲེད་མེད་བུ་ཡི་མདའ་ཡིས་ཀྱང་མི་ཕིགས་པ། བསྐལ་པ་འཇིགས་པའི་རླུང་གིས་ཀྱང་བཤིག་མི་ནུས་པ། འཁོར་ལོ་ཟུར་ན་ཡོད་པ། དེའི་ནང་ན་ཕྱོགས་བཞི་མཚམས་བརྒྱད། སྟེང་འོག་གཉིས་དང་བཅུ། ཁྲོ་བོ་བཅུ་རྒྱན་ཁ་དོག་དང་ལྡན་པ། རང་སྲུང་བའི་ཚུལ་དུ་ཞལ་ནང་དུ་གཟིགས་པར་བསྐྱེད། འཁོར་ལོ་དེའི་ཕྱི་རོལ་ཏུ་རྒྱལ་པོ་ཆེན་པོ་བཞི་དང༌། མ་མགོན་བཅུ་དྲུག ཕྱོགས་སྐྱོང་བཅུ། དབང་ཕྱུག་ཆེན་པོ་ཡབ་ཡུམ་གཉིས། ལྷ་སྲིན་སྡེ་བརྒྱད། ལྷ་དམག་ཉི་ཁྲི་ཆིག་སྟོང་གཞན་ཡང་སྣ་ཚོགས་པ་ཁ་དོག་རྣམ་པ་སྣ་ཚོགས་པ་རང་སྲུང་བའི་ཚུལ་དུ་ཞལ་ནང་དུ་གཟིགས་པ་བསྐྱེད། ལྷ་ཚོགས་དེའི་ཕྱི་རོལ་ཏུ་བསྐལ་པའི་མེ་དཔུང་ཆེན་པོ་དཔག་ཚད་བརྒྱད་ཁྲི་བཞི་སྟོང་དུ་འབར་བའི་གཞལ་ཡས་ཁང་ཆེན་པོ་བསྐྱེད། འཁོར་ལོ་དེའི་ནང་དུ་རྡོ་རྗེའི་གུར་ཁང་མཐུག་རྔམ་དཔག་ཚད་ཅིག་ཡོད་པ། ནང་མར་དཀར་གྱིས་ཞ་ལ་བྱས་པ་འདྲ་བ། ཕྱི་ལ་རྡོ་རྗེ་ཕྱེད་པའི་ཡུ་བ་སྐྱེས་པ། རྐྱེན་གཞན་གྱིས་འཇིག་པར་མི་ནུས་པར་བསྐྱེད། དེའི་ནང་དུ་ཐོད་པའི་གུར་ཁང་དབྱིབས་སྒོ་ང་འདྲ་བ་ཁ་སྣའི་ལམ་མེད་པ། མཐུག་རྔམ་ལ་དཔག་ཚད་གཅིག་ཡོད་པ། སྲ་བ། བརྟན་པ། རྐྱེན་གང་གིས་ཀྱང་འཇིག་པར་མི་ནུས་པ་བསྐྱེད། དེའི་དབུས་སུ་རང་ཡི་དམ་གྱི་ལྷ་ཀེང་རུས་ཀྱི་རྣམ་པ་ལྷ་བ་དང་སྣུམ་མེད་པ། རུས་པ་བཙའ་ཅན། ལོ་དུ་མ་རེད་པ་དྲན་པར་བསྐྱེད། དེའི་ཁོང་པའི་ནང་འོད་ཀྱི་གང་བར་བསྐྱེད། དེའི་དབུས་སུ་བཅོམ་ལྡན་འདས་རྡོ་རྗེ་སེམས་དཔའ་རྒྱན་ཆ་ལུགས་དང་ལྡན་པ་བསྐྱེད། དེའི་ཐུགས་ཀར་གསེར་གྱི་འཁཽར་ལོ་རྩིབས་བཅུ་པ་ཞིག་བསྐྱེད། དེའི་ནང་དུ་རྡོ་རྗེའི་གའུ་ཞིག་བསམ། དེའི་ནང་དུ་ཐོད་པའི་གའུ་ཞིག་བསམ། དེའི་ནང་དུ་ཉི་ཟླའི་གའུ་ཞིག་བསམ། དེའི་ནང་དུ་བྷྲུཾ་ལས་གཞལ་ཡས་ཁང་ཞིག་བསམ། དེའི་དབུས་སུ་རང་གི་རྣམ་པར་ཤེས་པའི་ངོ་བོ་ཡི་གེ་ཧཱུཾ་ཞིག་བསམ། བསྲུང་བྱ་གང་གཅེས་པའི་མིང་གི་ཡི་གེ་དང་པོར་བསམ།

རང་གི་སྤྱི་བོ་ཚངས་བུག་ཏུ་ཡི་གེ་ཧཱུཾ་ཞིག་བསམ། ཀླད་པའི་སྟེང་དུ་ཨོཾ་ཞིག་བསམ། ལྕེའི་རྟིང་པར་ཨཱཿཞིག་བསམ། དེ་ནས་རང་གི་མདུན་དུ་ཐོད་པའི་གཞལ་ཡས་ཁང་གི་ནང་དུ་བླ་མ་དང་སློབ་དཔོན་བསྲུང་བྱར་འོས་པ་རྣམས་བསྒོམ། གཡས་སུ་བསྲུང་བྱར་འོས་པ་ཕོ་རྣམས་བསྒོམ། གཡོན་དུ་བསྲུང་བྱར་འོས་པ་མོ་རྣམས་བསྒོམ། རྒྱབ་ཏུ་དུད་འགྲོ་བསྲུང་བྱར་འོས་པ་རྣམས་བསམ། མཚམས་བཞིར་རྫས་དང་བང་མཛོད་རྣམས་བསྒོམ། བསྲུང་བྱ་དེ་རྣམས་རང་དང་འདྲ་བར་ཀེང་རུས་ཀྱི་རྣམ་པ་ཅན། ནང་གསང་འགྱུར་དང་ལྡན་པར་བསྐྱེད། དེ་ནས་ངག་ཏུ་བྷྲུཾ་ཞེས་བརྗོད་པས། རང་གི་སྤྱི་བོའི་བྷྲུཾ་ལས་བྷྲུཾ་གྲངས་མེད་པར་སྤྲོས་པས། ལྷ་ཚོགས་གཞལ་ཡས་ཁང་དང་བཅས་པ་སྤྱན་དྲངས་ལ་སོ་སོ་ལ་བསྟིམ། དེ་ནས་རང་གི་སྐུ་ལུས་ལ་བསྐལ་པའི་མེ་དཔུང་འབར་བར་བསམ། དེ་ཐོད་པའི་གུར་ཁང་ལ་ཕོག དེ་ལ་བསྐལ་པའི་མེ་འབར། དེ་རྡོ་རྗེའི་གུར་ཁང་ལ་ཕོག །དེ་ལ་བསྐལ་པའི་མེ་དཔུང་འབར་བར་བསམ། དེས་ཁྲོ་བོ་བཅུ་དང་འཁོར་ལོའི་གུར་ཁང་ལ་ཕོག །དེ་ལ་བསྐལ་པའི་མེ་དཔུང་འབར། གཞལ་ཡས་ཁང་རིམ་པ་གསུམ་དང༌། ལྷ་ཚོགས་ཐམས་ཅད་མེ་དཔུང་འབར་བར་བསམ། གནོད་བྱེད་གང་གིས་ཀྱང་གནོད་པའི་སྦྱོར་བ་མི་ཚུགས། དེ་ལྟར་དམིགས་ལ། རང་གི་ཡི་གེ་བྷྲུཾ་དྲག་པོར་བཟླས་པས། ལྷ་ཚོགས་ཐམས་ཅད་ཀྱིས་ཀྱང་སྔགས་བཟླས་པར་བསམ། སྔགས་ཀྱི་སྒྲས་སྲིད་པ་གསུམ་ཁྱབ་སྟེ། བདག་དང་བསྲུང་བྱ་རྣམས་ལ་གནོད་པར་བྱེད་པའི་ཚོར་བས་མྱོས་པ་དང༌། བརྒྱལ་བར་གྱུར་ནས་གནོད་པའི་བསམ་པ་ཉམས་པས་ནུས་པ་དང་བྲལ་བར་བསམ་ལ། ཡི་གེ་བྷྲུཾ་གོང་མ་ལྟར་བཟླས། །བསྲུང་འཁོར་ཞལ་གདམས་འདི། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ནས། རིགས་གསུམ་གྱི་མགོན་པོས། དེས་མཁའ་འགྲོ་མ་སེང་གེའི་གདོང་པ་ཅན་ལ། དེས་ཤྲཱི་པ་ཆེན་པོ་ལ། དེས་པཎྜི་ཏ་ལ། དེས་ར་ཏྲི་ཏ་ལ། དེས་ལོ་ཙཱ་བ་འཇིམས་གཤམ། དེས་དཔལ་ཕག་མོ་གྲུ་པ་ལ། དེས་དཔལ་འབྲི་གུང་པ།

དེས་སྤྱན་སྔ་རིན་པོ་ཆེ་ལ། དེས་སྣང་མཛད་རྡོ་རྗེ་ལ། དེས་བདག་ལའོ། །ཞལ་གདམས་འདི་ང་ཡན་ཆད་ཀྱི་བརྒྱུད་པ་ལ་བྲིས་པ་མེད། ཁྱོད་གལ་ཆེ་བས་ཡི་གེར་བྲིས། སྙིང་བཏོན་ནས་ལག་པའི་མཐིལ་དུ་བཞག་པ་དང་འདྲ་བ་ཡིན། འདི་ཟླ་བ་གཅིག་ལ་ལན་ཅིག་བསྒོམས་ཀྱང་སྔགས་པ་ཕུར་ཐོག་སྟོང་གིས་བྲུབས་ཀྱང་གནོད་པ་མི་ཡོང་བྱས། །རྫོགས་སོ། །དགེའོ།། ༄། །གཤིས་ངོ་སྤྲོད།། ཨོཾ་སྭ་སྟི། བླ་མ་དམ་པ་རྣམས་ལ་ཕྱག་འཚལ་ལོ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། རྗེ་རིན་པོ་ཆེའི་ཞལ་སྔ་ནས། ཁམས་གསུམ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདིར་ཇི་སྙེད་ཅིག་འཁོར་བ་གཤིས་སམ་གནས་ལུགས་མ་ཤེས་པས་ལན་པ་ཡིན་གསུངས། གཤིས་སམ་གནས་ལུགས་ཤེས་སམ་རྟོགས་ན་མྱུར་དུ་གཤིས་ངོ་སྤྲོད་འདི་ཤིན་ཏུ་ཟབ་པ་ཡིན་གསུངས། དེ་ལ་ལུས་ཀྱི་གཤིས་ངོ་སྤྲོད་པར་བྱེད་པའི་གདམས་ངག སྣང་བའི་གཤིས་ངོ་སྤྲོད་པའི་བྱེད་པའི་གདམས་ངག སེམས་ཀྱི་གཤིས་ངོ་སྤྲོད་པར་བྱེད་པའི་གདམས་ངག་དང་གསུམ་ཡིན་གསུངས། དེ་ཡང་ཕྱི་རོལ་ཇི་བཞིན་དེ་བཞིན་ནང༌། །བགྱི་བ་ཡིན་པས། ནང་རྡོ་རྗེའི་ལུས་འདིའི་གཤིས་ལ་ཇི་ལྟར་གནས་པ་དེ་ཕྱི་རོལ་ཏུ་སྣང་བའི་གཤིས་ལ་དེ་འབྱུང་བས། དེ་གཉིས་འཇུག་པ་ཕྱོགས་གཅིག་ཏུ་བཤད་ན། དེ་ལ་ལུས་ཀྱི་གཤིས་ལ་སྲ་བར་བྱེད་པ་ས་ཡི་ཁམས་གནས་པ་ལས་ཕྱི་རོལ་སྣང་བའི་གཤིས་ལ་སའི་ཁམས་སུ་སྣང༌། ཡུལ་ལ་བརླན་ཞིང་གཤེར་བར་བྱེད་པ་ཆུའི་ཁམས་གནས་པས། ཕྱི་རོལ་ཏུ་ཆུའི་ཁམས་སུ་སྣང༌། ལུས་ལ་དྲོ་བར་བྱེད་པ་མེའི་ཁམས་གནས་པས། ཕྱི་རོལ་ཏུ་ཡང་མེའི་ཁམས་སུ་སྣང༌། ལུས་ལ་ཡང་ཞིང་གཡོ་བར་བྱེད་པ་རླུང་གི་ཁམས་གནས་པ་ལས། ཕྱི་རོལ་ཏུ་ཡང་རླུང་གི་ཁམས་སུ་སྣང༌། སྙིང་ག་ན་ཆུ་ཀླུང་དལ་ཅན་བྱ་བ་དཀར་པོར་གནས་པ་ལ། ཕྱི་རོལ་ཏུ་ཕྱིའི་རྒྱ་མཚོ་བ་ཚྭ་ཅན་ཞིག་ཏུ་སྣང༌། ལུས་ལ་རྩ་བོ་ཆེ་བཞི་ཡོད་པས་ཆུ་བོ་ཆེན་པོ་བཞི།

ལུས་འདི་ལ་རྩ་གཡས་ནས་ཁམས་བྱང་ཆུབ་ཀྱི་སེམས་ཀྱི་ཐིག་ལེ་དམར་པོ་འབབ་ཅིང་གནས་པ་ལས་ཕྱི་རོལ་ཏུ་ཉི་མའི་དཀྱིལ་འཁོར་དུ་སྣང༌། རྩ་གཡོན་པ་ལས་བྱང་ཆུབ་ཀྱི་སེམས་འབབ་ཅིང་གནས་པ་ལས་ཕྱི་རོལ་ཏུ་ཟླ་བའི་དཀྱིལ་འཁོར་དུ་སྣང༌། སྒལ་ཚིགས་ཀྱི་མཆན་གཡས་གཡོན་གཉིས་ལ་ཁམས་བྱང་ཆུབ་ཀྱི་སེམས་ཀྱི་ཐིག་ལེ་མར་ཁུའི་སྐྱུའམ་ཁྲོན་པ་ལྟ་བུ་བརྒྱད་གནས་པ་ལས་ཕྱི་རོལ་ཏུ་གཟའ་ཆེན་པོ་བརྒྱད་དུ་སྣང༌། སྒལ་ཚིགས་བཅུ་དྲུག ཚིགས་ཆེན་བཞི། ཚིགས་ཕྲན་བརྒྱད་ལ་ཁམས་བྱང་ཆུབ་ཀྱི་སེམས་ཀྱི་ཐིག་ལེ་གནས་པས་ཕྱི་རོལ་ཏུ་རྒྱུ་སྐར་ཉི་ཤུ་རྩ་བརྒྱད་དུ་སྣང༌། ལུས་ཀྱི་གཤིས་ལ་སྐྲ་དང་བ་སྤུའི་ཁུང་བུ་རྣམས་ལ་ཁམས་བྱང་ཆུབ་ཀྱི་སེམས་ཀྱི་ཐིག་ལེ་ཡུང་འབྲུ་ཙམ་རེ་གནས་པ་ལས། ཕྱི་རོལ་ཏུ་སྐར་ཕྲན་རྣམས་གནས་པ་ཡིན། ལུས་ལ་ཇི་ལྟར་གནས་པ་བཞིན་དུ་ཕྱི་རོལ་ཏུ་སྣང་བ་ཡང་དེ་ལྟར་འབྱུང་བ་ཡིན། མཚན་བརྗོད་ལས། དཔལ་ལྡན་རྒྱུ་སྐར་དཀྱིལ་འཁོར་ཅན། །ཞེས་གསུངས་སོ། །དེ་ཆོས་ཐུན་དང་པོ་ལགས། བསྔོ་བ་མཛད་ཡང་ཐུགས་བསྐྱེད་ཅིག་མཛོད། དེ་ཡང་སེམས་ཀྱི་གཤིས་ངོ་སྤྲོད་པར་བྱེད་པ་འདི། དེ་བཞིན་ཉིད་ཀྱི་གནས་ལུགས་ཕྱིན་ཅི་མ་ལོག་པ་སྟོན་པས། དེ་བཞིན་གཤེགས་པ་ཟེར་བ་ཡང་དེ་བཞིན། དེས་ན་ཤིན་ཏུ་ཟབ་པ་ཡིན་གསུངས། འདི་ཉམས་སུ་བླངས་བ་ནི། འཁྲུལ་འཁོར་ཡང་དག་པར་ལེགས་པར་བཅའ། བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། རྗེ་རིན་པོ་ཆེ་སྙིང་གི་དབུས་སུ་དྲན་པ་ཙམ་ཞིག་བྱ། དེ་ནས་སེམས་མ་བཅོས་པར་བཞག དེ་ལ་རབ་སྙིང་རྗེ་བྱང་ཆུབ་ཀྱི་སེམས་མ་སྐྱེས་ཤིང་མེད་པའི་དུས་བགྱི་བ་འདི་སེམས་ཀྱི་གཤིས་ལགས། རྟོག་པ་འབྲིང་ཕྲན་པ་ལ་དགའ་བ། གྲུབ་པ་ལ་སེམས་པའི་རྟོག་པ་མ་སྐྱེས་ཤིང་དུས་དེ་སེམས་ཀྱི་གཤིས་ལགས། འདོད་ཆགས་ཞེ་སྡང་གཏི་མུག་ལ་སོགས་པའི་རྟོག་པ་མ་སྐྱེས་ཤིང་མེད་པའི་དུས་འདི་སེམས་ཀྱི་གཤིས་ལགས།

དེ་ཡང་མཚན་ཡང་དག་པར་བརྗོད་པ་ལས། རྣམ་པར་ཤེས་པའི་ཆོས་ཉིད་འདས། །གསུངས། དོན་ལ་རྟོག་པ་གང་གིས་ཀྱང་མ་སླད་པ་ནམ་མཁའི་དཀྱིལ་ལྟ་བུ་དེ་ཡིན། དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས། བཅོམ་ལྡན་འདས་ཀྱི་ཞལ་ནས། ཇི་ལྟར་ནམ་མཁའ་རྣམ་དག་པ། །རྡུལ་གྱིས་གོས་པར་མི་འགྱུར་ལྟར། །དཔའ་འགྲོའི་ཏིང་འཛིན་གནས་པ་ཡང༌། །ཡིད་ནི་དེ་ལྟར་སྒོམ་པར་བྱེད། །གསུངས། ནམ་མཁའ་མདོག་མི་བཟོད་པའི་མདོ་ལས། ཕྱི་རོལ་ནམ་མཁའ་མ་ཡིན་ཏེ། །སེམས་ཀྱིས་ནམ་མཁའི་དབུས་གནས་པ། །ཞེས་གསུངས་པ། ཐམས་ཅད་ནམ་མཁའི་མཚན་ཉིད་དེ། ནམ་མཁའ་ལ་ཡང་མཚན་ཉིད་མེད། །ནམ་མཁའ་དང་ནི་མཚུངས་པ་སྟེ། །ཀུན་མཆོག་མཉམ་པ་ཉིད་དུ་གསལ། །ཞེས་ངོ་སྤྲོད་པས་དབང་བཞི་པའི་དོན་ཡང་དེ་ཡིན། ཆོས་ཐམས་ཅད་བདག་མེད་པ་ཡང་དེ་ཡིན། སེམས་སྐྱེ་བ་མེད་པ་ཡང་དེ་ཡིན། ཆོས་ཀྱི་སྐུ་ཡང་དེ་ཡིན། འཕགས་པ་རྣམས་ཀྱིས་རྟོགས་པའི་ངོ་བོ་ཡང་དེ་ཡིན། འདི་བསྒོམས་པའི་ཚེ་ཡང་ཡོང༌། རེས་འགའ་མ་བསྒོམ་པའི་དུས་སུ་ཡང་ཡོང་སྟེ། སེམས་ཀྱི་གཤིས་ཡིན་པའི་གནད་ཀས་དེ་ལྟར་དུ་མཆིས། དེ་མ་ཤེས་ཤིང་མ་རྟོགས་པས་འཁོར་བར་འཁྱམས་པ་ཡིན། བླ་མ་དམ་པས་འདི་ལྟར་དུ་ངོ་སྤྲད་ཅིང་འདི་རྟོགས་ན་བླ་མ་ཡང་སངས་རྒྱས་ཆོས་ཀྱི་སྐུར་མཐོང་བ་ཡིན། དེས་ན་བླ་མ་སངས་རྒྱས་ཀྱི་བྱ་བ་མཛད་པ་ཡིན། ཐུབ་པ་ཡང་དག་པར་རྫོགས་པའི་སངས་རྒྱས་ཀྱི་དགོངས་པ་ལེན་པ་ཡིན་པས། འདི་ལྟར་ཐུགས་ཀྱི་དཀྱིལ་དུ་བཞག ཆོས་འདི་ལ་ཁྲལ་དུ་གསེར་ཞོ་རེ། ཚོགས་ཀྱི་འཁོར་ལོ་བྱས་ནས་སྟོན། ཆོས་བསྐྲུན་ཀྱང་མི་ཚུད། ཟིན་ཐུན་ཀྱང་མི་བྱེད། རྒྱུད་མ་སྨིན་པ་ལགས་པར་གདའ། དེ་ལྟར་མ་བྱས་ན་གསང་བ་སྒྲོགས་པར་འགྲོ་བ་དང་རྩ་ལྟུང་བདུན་པ་ཕོག་ཉེན་ཡོད་གསུངས། འདི་ལ་བཀའ་རྒྱ་ཡང་ཤིན་ཏུ་དམ། ། དགེ་བས་བྱང་ཆུབ་ཐོབ་པར་ཤོག །མངྒ་ལ་ཀུ་རཝནྟུ།། །། །། ༄། །ཞལ་གདམས་རི་ཆོས་བདུད་རྩིའི་བུམ་པ།། ཨོཾ་སྭསྟི། སྐུ་ལྔ་ཡོངས་རྫོགས་དྲུག་པ་རྡོ་རྗེ་འཆང༌། །མི་ཟད་རྒྱན་གྱི་འཁོར་ལོ་ཇི་སྲིད་དུ། །གང་ཞིག་འཁྲུལ་དབང་ལོག་པར་ཞུགས་པ་རྣམས། །མཐའ་མེད་འཁོར་བ་སྒྲོལ་མཛད་བཀའ་དྲིན་ཅན། །སྐྱབས་མཆོག་སྐྱོབ་པ་དེ་ཡི་ཞབས་ལ་འདུད། །མགོན་པོ་ཐུབ་མཆོག་ཆོས་རྗེའི་ཞལ་སྔ་ནས། །རིགས་མཆོག་མ་ནོར་ངེས་པའི་དོན་གྱི་སྲས། །སྔོན་ཡང་མཉེས་པར་བྱས་པའི་རྒྱུ་འབྲས་ཀྱི། །ཡར་བསྐལ་བསྟན་པའི་དུས་དེར་ཡབ་སྲས་མཇལ། །མ་འགྱོད་མི་འགྱོད་འགྱོད་པ་མེད་པ་ཡིན། །དེ་ཡང་སྔོན་གྱི་བཀའ་བཞིན་སྒྲུབ་པ་དང༌། །སང་གནང་ངེས་པར་དགའ་ལྡན་གནས་སུ་མཇལ། །གཞན་ལ་མ་བཟློ་གསང་བར་ཡིད་ལ་བཟུང༌། །དགའ་བོ་སྐྱིད་དོ་བསོ་བསོ་ཐོ་ལེ་རྒྱལ། །རང་ཅག་ཡབ་སྲས་དྲུག་གི་ཅི་ཞིག་ལྟར། །སྐྱོབ་པ་ཤཱཀྱ་སེང་གེ་དགྱེས་པར་བྱ། །མགོན་པོ་ཕག་མོ་གྲུ་པ་མཉེས་པར་བྱ། །མི་ལ་བཞད་པ་རྡོ་རྗེ་ཚིམ་པར་བྱ། །མཉེས་དགྱེས་ཚིམ་པར་བྱ་བའི་མངའ་ཐང་འདི། །ཨེ་མ་ངོ་མཚར་མི་ཆེའམ། །ཡིན་ཀྱང་ཀུ་རེ་དང་ང་རྒྱལ་མ་སྐྱེས་ཨང༌། །ཁྱེད་ལྔས་ཞུས་པའི་དོན་དེ་འདི་ཡིན་པས། །མ་ནོར་གལ་གཙིགས་གཅེས་པར་ཡིད་ལ་བཟུང༌། །མིག་འདྲ་གཅེས་པའི་བུ་ལ་སྙིང་གི་གཅེས། །ཕྱི་རབས་བུ་ལ་ཕན་སྙམ་དེ་ཕྱིར་གདམས། །ཁྱེད་ལྔའི་དོན་འདི་མཁྱེན་པས་འདི་མི་དགོས། །ལས་ཅན་གསར་བུ་ཆེད་ཕྱིར་ཞུགས་ལ་དགོས། །དེ་ལྟར་ཡང་ཆོས་ཀྱི་རྒྱལ་པོ་བླ་མ་རིན་པོ་ཆེའི་ཞལ་ནས།

དད་པ་དང་ལྡན་ཞིང༌། བརྩོན་འགྲུས་ལྷོད་པ་མེད་པའི་གསར་བུ་རི་ལ་འགྲོ་བ་རྣམས་ལ་རྡོ་རྗེའི་ལུས། རྡོ་རྗེའི་རྩ། རྡོ་རྗེའི་ཁམས་ལ་ཆོ་འཕྲུལ་དུ་སོང་ནས་ཚེ་འདིར་མི་དགེ་བ་སྣ་ཚོགས་བསྐྱེད། ཕྱི་མ་འཁོར་བ་སྡུག་བསྔལ་གྱི་རྒྱ་མཚོ་བསམ་གྱིས་མི་ཁྱབ་པ་རྣམས་འབྱུང་བས། ཤིན་ཏུ་བཟོད་པ་གལ་ཆེའོ་གསུང༌། དེ་བས་ད་ལྟ་ཅི་དྲན་དུ་བྱར་མི་བཏུབ་པས་ཚོད་བླ་མ་ལས་བླངས་དགོས་པ་ཡིན། དེ་ལྟར་རླུང་སེམས་ལས་སུ་མ་རུང་ན། འཁྲུལ་ལུགས་འདི་བཞིན་དུ་འོང་སྟེ། ནངས་པར་འཁྲུལ་སྣང་ཅི་བཞིན་འབྱུང༌། ནུབ་མོ་རྨི་ལམ་དུ་འཁྲུལ་ནས་ཉིན་པར་དེའི་རང་གཟུགས་སུ་འོང༌། དཔེར་ན་བརླན་དང་མྱུ་གུ་འདྲ་གསུང༌། དེ་བས་བསྒྲུབ་པ་པོ་རྣམས་ལ་དེ་ལྟ་བུའི་གེགས་བསལ་བའི་ཐབས་ལ། སྟོན་པ་དེ་བཞིན་གཤེགས་པས་རྒྱུད་སྡེ་ཟབ་མོ་བསམ་གྱིས་མི་ཁྱབ་པ་རྣམས་སུ་རྩའི་འཁོར་ལོ་རླུང་གིས་བྱེད་ལས་ཁམས་དང་སྙིགས་དཔག་ཏུ་མེད་པ་གཅིག་གསུང་མོད་དེ་ལ་རྡོ་རྗེའི་ལུས་ཀྱི་གནས་ལུགས་ལ། མར་རྩའི་འཁོར་ལོ་ལ་རླུང་སེམས་མར་འདུས་པས་ན། ཕན་བདེ་སྣ་ཚོགས་བསྐྱེད། ཡར་རྩའི་འཁོར་ལོ་ལ་རླུང་སེམས་ཡར་འདུས་པས་ན། ཁམས་གསུམ་འཁོར་བའི་སྡུག་བསྔལ་སྣ་ཚོགས་རྣམས་བསྐྱེད། དེ་ཡང་སྔོན་རྗེ་བཙུན་ཆེན་པོ་མི་ལ་རས་པ་ཡོན་བདག་གཅིག་གིས་རྐྱེན་གྱིས་སྐད་ཅིག་གི་ཏིང་ངེ་འཛིན་ལྟེམ་རྐྱང་ཤོར་ནས་རྐྱེན་དེས་བྱས་པས་བྲག་སྲིན་མོ་མཐོང༌། མན་ངག་བཞིན་དུ་གནད་དུ་བསྣུན་པའི་དུས་སུ། ཉེ་འཁོར་དུ་གནས་པའི་གཞི་བདག་དེས། དང་པོ་ཆོ་འཕྲུལ་བསྟན་ཏེ་ཁོས་གླགས་རྙེད་པ་འདྲ་ན་རི་དེ་ལ་གནས་པའི་གཞི་བདག་དེ་ལ་སྦྲན་པས་དང་པོ་ཆོ་འཕྲུལ་སྣ་ཚོགས་བྱེད་དེ། དེས་གླགས་རྙེད་རྙེད་འདྲ་ན་ཁོ་རང་བས་སྟོབས་ཆེ་བའི་ལྷ་འདྲེ་རྣམས་ལ་སྦྲན་ནས་ཆོ་འཕྲུལ་དཔག་ཏུ་མེད་པ་བྱེད་པ་ཡིན། དེ་ལ་སྒོམ་ཆེན་རྙིང་པ་བ་རྣམས་ཀྱིས་སྤྱིར་འཁོར་བ་སྡུག་བསྔལ་གྱི་རྒྱ་མཚོ་རྣམས་ཀྱང་རྣམ་པར་རྟོག་པ་རླུང་གིས་བྱེད་ལས་སུ་རིག་ནས།

ཇི་ལྟར་ཆོ་འཕྲུལ་ཆེ་བ་དེ་ཙམ་གྱིས་བོགས་ཆེ་བར་རིག་ནས། དེ་ཡི་ཕྱིར་རི་གང་གཉན་འདམ་པ་ཡང་དེ་ཡིན་གསུང༌། དེ་ལྟར་དུ་མ་ཤེས་ན་རླུང་ལས་སུ་མ་རུང་བས། ཕྲ་བའི་ཕྲ་བ་ཞིག་ལ་བརྟེན་ནས། རྣམ་པར་རྟོག་པ་ཕྲ་བའི་ཕྲ་ནས། དབང་པོ་སྒོ་ལྔ་ལ་འཁྲུལ། དེ་དང་མཐུན་པའི་ཡུལ་སྣང་འཁྲུལ་ནས། མིག་གཟུགས་མི་སྡུག་པ་མཐོང་བ་དང༌། སྣ་བས་སྒྲ་མི་སྙན་པ་ཐོས་པ་དང༌། སེམས་འཁྲུལ་ཞིང་ཏིང་ངེ་འཛིན་ལས་སུ་མི་རུང༌། དེའི་སྟོབས་ཀྱིས་འབྱུང་བ་འཁྲུག་ཅིང་ནད་བྱེད་པ་དང༌། དེ་ལ་སོགས་པ་ལ་ཕྱི་ནང་གི་སྤྲིན་རྒྱལ་པོས་མནན་པ་ལྟ་བུ་ཡིན། དེ་མཚམས་པ་བྱུང་གསུང༌། རྗེ་བཙུན་ཆེན་པོས་རླུང་སེམས་རྟེན་འབྲེལ་དུ་མཁྱེན་པས། གནད་དུ་བསྣུན་པས་ལྟས་ངན་གཡང་དུ་ལོན་པ་ཡིན་མོད། དེ་ལྟར་འཁྲུལ་སྣང་འདི་རྐྱེན་གྱིས་ཅི་བྱུང་ཡང༌། ནད་རླུང་སེམས་གནས་གསུམ་དུ་འདུས་པ་ཡིན་པས། ལྟག་པའི་བདུད་སྒོ། ལག་པའི་སྲིན་ལག པུས་མོའི་གཉའ་གོང་དེ་གསུམ་་རྩའི་འཁོར་ལོ་དབྱིབས་གྲུ་གསུམ་དུ་འདུག་ཅིང༌། ལྟག་པའི་ཁ་དོག་ནག་པོ། ནུབ་འཁྲུལ་པའི་ལས་བྱེད། གནས་པ་གཏི་མུག་ཏུ་གནས། སྲིན་ལག་གི་ཁ་དོག་དམར་པོ་ནང་དང་ནུབ་འཁྲུལ་པའི་ལས་བྱེད། གནས་པ་ནི་འདོད་ཆགས་ཀྱི་རང་བཞིན་དུ་གནས། གཉའ་གོང་ཁ་དོག་དམར་ནག་ཏུ་གནས། ཉིན་པར་འཁྲུལ་པའི་ལས་བྱེད། གནས་པ་ནི་ཞེ་སྡང་གི་རང་བཞིན་དུ་གནས། དེ་གསུམ་གཉན་པའི་རྒྱུ་མཚན་ནི། རྨ་བྱུང་ན་མི་འཚོ་བ་ཡིན་ཏེ། དེ་ལྟར་འཁྲུལ་དུས་གསུམ། གནས་གསུམ་དུ་ངོས་བཟུང་ཞིང་བཅོས་དགོས། དེ་ལ་ནུབ་འཁྲུལ་ན་གཏི་མུག་གི་རྩའི་སྙིགས་མ་དང༌། གཏི་མུག་གི་ཁམས་ཀྱི་སྙིགས་མ་དང་གསུམ་གནས་དེར་ལས་སུ་མ་རུང་བ་ཡིན་པས། འཁྲུལ་པའི་ལས་སྣ་ཚོགས་བྱེད་པས་དེ་ལ་བཅོས་པའི་ཐབས་ནི། དང་པོ་བྱམས་སྙིང་རྗེ་བསྒོམ། དེ་ལས་བྱུང་བའི་རང་ཡི་དམ་དེའི་སྙིང་ཁ་ཆོས་ཀྱི་འཁོར་ལོའི་དབུས་སུ་རྩ་བའི་བླ་མ་དམ་པ་དཔལ་རྣམ་པར་སྣང་མཛད་ཀྱི་རང་བཞིན་སྐུ་མདོག་དཀར་པོའི་ཕྱི་ནས་བལྟས་ན་ནང་གསལ་བ།

ནང་ནས་བལྟས་ན་ཕྱི་གསལ་བ། དུང་བཅག་པའི་འཕྲོ་ལྟ་བུ་ལ་མཉམ་པར་བཞག བཅུ་གསུམ་པ་ལ་གནད་དུ་བསྣུན། ཐུན་མཚམས་སུ་དགེ་བ་བསྔོ། དེ་ལྟར་བྱས་པས་བོགས་ཐོན་ནས་མི་རྟོག་པའི་་ཏིང་ངེ་འཛིན་སྐྱེ་བ་ཡིན། ཡང་ན་ནུབ་འཁྲུལ་ན་འདོད་ཆགས་རྩའི་སྙིགས་མ་དང༌། འདོད་ཆགས་རླུང་གི་སྙིགས་མ་དང༌། འདོད་ཆགས་ཁམས་ཀྱི་སྙིགས་མ་དང་གསུམ། གནས་དེར་ལས་སུ་རུང་བ་ཡིན་པས། དེའི་དུས་སུ་དབང་ཕྱུག་ཆེན་པོ་དང་བསེན་མོ་ལ་སོགས་པའི་མོ་གདོན་རྣམས་ཀྱི་བར་ཆད་བྱེད་པ་ཡིན། དེ་བཅོས་པའི་ཐབས་ནི། བྱམས་དང་སྙིང་རྗེ་བསྒོམ། དེ་ལས་བྱུང་བའི་ཡི་དམ་གྱི་ལྷ་དྲན་པར་བྱས་ལ། བདེ་སྟོང་གི་འཁོར་ལོའི་དབུས་སུ་རྩ་བའི་བླ་མ་སྣང་བ་མཐའ་ཡས་ཀྱི་རང་བཞིན་སྐུ་མདོག་དམར་པོ་བྱི་རུ་བཅག་པའི་འཕྲོ་ལྟ་བུ། དམར་ལ་འོད་ཟེར་འཕྲོ་བ་ཞིག་ལ་མཉམ་པར་བཞག་ཅིང༌། བཅུ་གསུམ་གྱིས་གནད་དུ་བསྣུན། ཐུན་མཚམས་སུ་དགེ་བ་ཁོའི་དོན་དུ་བསྔོ། དེ་ལྟར་བྱས་ན་བོགས་ཐོན་ནས་བདེ་བའི་ཉམས་འཆར་བ་ཡིན། ཡང་ཉིན་པར་འཁྲུལ་ན་ཞེ་སྡང་རྩའི་སྙིགས་མ་དང༌། ཞེ་སྡང་རླུང་གི་སྙིགས་མ་དང༌། ཞེ་སྡང་ཁམས་ཀྱི་སྙིགས་མ་གསུམ་གནས། དེར་ལས་སུ་མ་རུང་བ་ཡིན་པས། དེའི་དུས་སུ་རྒྱལ་པོ་དང༌། ཁྱབ་འཇུག་ལ་སོགས་པ་ཕོ་གདོན་རྣམས་ཀྱིས་བར་ཆད་བྱེད་པས། དེ་བཅོས་པའི་ཐབས་ནི། བྱམས་སྙིང་རྗེ་བསྒོམ་ལ། དེ་ལས་བྱུང་བའི་ཡི་དམ་གྱི་ལྷ་དྲན་པར་བྱས་ལ། གབ་པའི་འཁོར་ལོའི་དབུས་སུ་རྩ་བའི་བླ་མ་མི་བསྐྱོད་པའི་ངོ་བོ་སྐུ་མདོག་སྔོན་པོ་བཻ་ཌཱུརྻ་ཞུན་མའི་མདོག་ལྟ་བུ་འོད་འབར་བ་ཞིག་ལ་མཉམ་པར་བཞག་བཅུ་གསུམ་གྱིས་གནད་དུ་བསྣུན། ཐུན་མཚམས་སུ་དགེ་བ་ཁོའི་དོན་དུ་བསྔོ། དེ་ལྟར་བྱས་ན་བོགས་ཐོན་ནས་གསལ་བའི་ཉམས་ཤར་བ་ཡིན། ཡང་འཁོར་ལོ་གསུམ་པོ་མ་ཟིན་ན་རྟོག་པ་རབ་འབྲིང་ཐ་གསུམ་ཆུའི་གཉེར་མ་བཞིན་དུ་འཕྲོ་ན་ཕྱི་རོལ་ཏུ་ཡང་དེའི་ལག་རྗེས་ཀྱི་མི་མཐུན་པའི་ཆོ་འཕྲུལ་སྣ་ཚོགས་འོང་བས།

དེ་སྤྲུལ་པའི་འཁོར་ལོ་ལ་གནད་དུ་འགྲོ་བས། དེར་རྩ་བའི་བླ་མ་གདན་བཞི་བརྩེགས་ཀྱི་སྟེང་དུ་བཅུ་གསུམ་གྱིས་གནད་དུ་བསྣུན། སྤྱིར་མང་པོ་བཤད་ཀྱང་མི་ལང་བས། འབྲས་བུ་མི་སྐྱེ་བར་བྱེད་པ་ལ་ས་བོན་གྱི་རྩ་བ་སྲེག་དགོས་གསུང༌། སྒོམ་ཆེན་པའི་ཉམས་སུ་བླངས་པའི་དུས་སུ་རྣམ་རྟོག་ཐོལ་སྐྱེས་པའི་དུས་སུ། སྐྱེས་མ་ཐག་ཏུ་ཡན་པར་མི་བཏང༌། ལྡིངས་སུ་མི་བཅུག བཙིར་གྱིས་ངོས་བཟུང་ལ་མ་ཡེངས་པར་རང་སོར་བཞག བཅུ་ཆོས་ཟབ་པའི་དོན་ཡང་འདིའི་དུས་སུ་ཟབ་པ་ཡིན། ལར་སྙིང་ལ་རུས་པ་ཡོད་པ་ཁྱེད་འགའ་ལ་གསུངས། དེ་ལྟར་གནད་དུ་བསྣུན་པས། རྣམ་པར་རྟོག་པ་འཕྲོ་བ་འདི་ནི་རླུང་ཡིན། རླུང་སེམས་སུ་ཟིན་པས་རྣམ་རྟོག་སེམས་སུ་ཤར། སེམས་རང་ཡང་གྲུབ་པ་མེད་པར་རྟོགས། སེམས་གྲུབ་པ་མེད་པར་བྱེད་པ་རླུང་གི་སེམས། སེམས་ཀྱི་རླུང་ཡིན། སེམས་ཡིན། རླུང་ཟིན་པ་འདི་ལྟར་དུ་གོ་དགོས་པ་ཡིན་པས། དེ་བས་ང་ཡི་ཆོས་འདི་ཟབ་པ་ཡིན། དེ་ལྟར་རླུང་སེམས་ཟིན་ན། རླུང་གི་གནད་ཐམས་ཅད་གོ། །ལར་མང་དུ་བཤད་ཀྱང་རྟོག་པ་ཆེ་ཆུང་ཐམས་ཅད་ཀུན་རླུང་ཡིན། རླུང་སེམས་ཡིན། སེམས་ཉིད་ནི་གྲུབ་པ་མེད་པ་ངོས་བཟུང་དང་བྲལ་བ། གང་དུ་ཡང་མ་གྲུབ་པ། མིང་བརྗོད་དུ་མེད་པ། བླ་དྭགས་གདགས་སུ་མེད་པ། དབྱིབས་དང་ཁ་དོག་ཏུ་གྲུབ་པ་མེད་པ་ཐོགས་པ་མེད་པ། ད་ལྟ་འདི་ག་ཡིན་པས། འདི་ཡིན་དང་འདི་མིན་མེད་པས། འདི་ལ་སེམས་ཞེས་ཀྱང་བྱ། ཆོས་སྐུ་ཞེས་ཀྱང་བྱའོ། །སེམས་ཉིད་དེས་ནི་ཡར་སངས་རྒྱས་ཀྱི་སར་འགྲོ་བ་ལ་ཕན་པ་ཏིལ་འབྲུ་ཙམ་གཅིག་ཡང་མ་བཏགས། མར་ངན་སོང་དུ་དམྱལ་བར་འགྲོ་ལ་གནོད་པ་མ་སྐྱེལ། སེམས་ཕན་མེད་གནོད་མེད། རེ་མེད་ལྟོས་མེད་དུ་གོ་ནས་ཕྱག་རྒྱ་ཆེན་པོའི་དོན་མ་འགྱུར་བ་ཞེས་བྱའོ་གསུང༌། འོ་ན་འཇིག་རྟེན་གྱི་ཁམས་ན་སྐྱོན་ཡོན་ཏན་དང༌། ངེད་རང་སྒོམ་ཆེན་པ་ལ་ཡང་བདེ་གསལ་མི་རྟོག་པ་དང༌། རྟོག་པ་ཕྲ་བའི་ཕྲ་བ་ཚུན་ཆད་འོང་བ་ཅི་ཡིན་སྙམ་ན།

དེ་རྣམས་ནི་རྟོག་པ་རླུང་གི་རང་རྩལ་ལས་བྱུང་བ་ཡིན། སེམས་ཉིད་འགྲོ་འོང་རྟག་ཆད་དང་བྲལ་བ་ལ། ཕན་གནོད་སྐྱོན་ཡོན་བདེ་སྡུག་གང་ཡང་འོང་བའི་དོན་མེད་གསུང༌། དེ་རྣམས་ཀྱི་གནད་དེ་གོ་དགོས་པ་ཡིན། དེ་ལྟར་དུ་གོ་ན་དེའི་དུས་སུ་རྟོག་པ་རབས་ཆད་ནས། སེམས་ལྷུན་གྲུབ་རང་མལ་ཟིན་པས། དེ་ལྟར་བསྒོམ་ན་བདེ་གསལ་མི་རྟོག་པ་གསུམ་གྱིས་ཉམས་འཆར། ཤར་བའི་ཉམས་དེ་བླ་མ་དམ་པའི་མན་ངག་ཟབ་མོ་རྣམས་ཀྱིས་གཏད་མེད་དུ་བོགས་ཐོན་པ། བླ་མའི་གདམས་ངག་ཟབ་མོས་ཟིན་ན། སྐབས་འདིར་སྒོམ་མེད་ཆེན་པོ་ལ་ངོ་སྤྲད་པ་ལ་ཚེགས་མེད་པ་ཡིན། སོ་སོ་ཡར་ལྡན་དུ་འོང་བ་ལ་ཚེགས་མེད་དོ། །འོན་ཀྱང་ཉམས་ཀྱི་བརྩི་ལུགས་རྩེ་གཅིག་དང་སྤྲོས་བྲལ་ལ་སོགས་བཤད་ལུགས་མང་ཡང༌། རྩ་བའི་ཉམས་ལེན་འདི་ལྟར་བྱས་ན་ཉམས་ཀྱི་ཡོན་ཏན་ནི་མུན་ཁུང་དུ་ལམ་རྙེད་པ་དང་འདྲ་བས་རང་བཞིན་གྱིས་གོ་ནས་འོང༌། ཡང་སྒོམ་ཆེན་པ་རྣམས་ཀྱིས་དགེ་སྦྱོར་གནད་དུ་བསྣུན་པའི་སྟོབས་དང༌། རི་ཁྲོད་གཉན་པོའི་སྟོབས་ཀྱིས་སྔོན་གྱིས་བག་ཆགས་བཟང་ངན་སློངས་པས་རྐྱེན་བཟང་པོ་ནི་ཡོན་ཏན་གྱི་ཆ་ཡིན། ངན་པ་ནི་ལས་ངན་བསགས་པའི་རྣམ་སྨིན་ཡིན། ནང་གི་རྟོག་པ་ཕྲ་མོ་གཅིག་ལ་བརྟེན་ནས། དེ་སྐྱེས་པ་མགོ་མ་ནོན་ནས་ཇེ་སྒོམ་ཇེ་རགས་སུ་ཤོར་བ་ཡིན་ཏེ། འདིའི་དུས་སུ་ཏིང་ངེ་འཛིན་ལ་ལྟེམ་རྐྱང་དུ་ཤོར་བ་ཡིན་པས་འདིའི་དུས་སུ་ངོས་ཟིན་པ་གལ་ཆེའོ། །བཅུ་གསུམ་གྱིས་གནད་དུ་བསྣུན། ངོས་མ་ཟིན་ན་གནད་དུ་མི་འགྲོ་བས། དེས་ནི་ཏིང་ངེ་འཛིན་སེམས་ཀྱི་བར་ཆད་བྱས་པ་ཡིན། ཕལ་ཆེར་འདིའི་དུས་སུ་རིགས་མི་མཐུན་པ་ཡིན། རྐྱེན་དེས་བྱས་ནས་ཕྱི་རོལ་ཏུ་འཁྲུལ། ནང་དུ་ལྷ་འདྲེའི་ཆོ་འཕྲུལ་བསམ་གྱིས་མི་ཁྱབ་པ་འབྱུང་བ་ཡིན། འདིའི་དུས་སུ་ངོས་ཟིན་པ་གལ་ཆེ་བས། བཅུ་གསུམ་གྱིས་གནད་དུ་བསྣུན། ངོས་མ་ཟིན་ན་གནད་དུ་མི་འགྲོ་བ་ཡིན་པས། དེ་ནི་ཕྱི་རོལ་བདུད་ཀྱི་བར་ཆད་བྱས་པ་ཡིན་པས།

འདིའི་དུས་སུ་སྒོམ་ཆེན་སྨྱོ་ནས་གཅེར་རྒྱུགས་བྱེད་པ་ཡང་ཡོད་གསུང༌། རྗེ་བཙུན་ཆེན་པོའི་ནང་གི་རླུང་སེམས་གཉིས་ཀྱི་སྐྱོན་ཡོན་མཁས་པས་རྣམ་རྟོག་སྐྱེ་མེད་དང་ཞུས་ལན་བྱས་པ་ཡིན་གསུང༌། ཡང་རྐྱེན་དེས་བྱས་པས་ནང་རྣམ་རྟོག ཕྱི་འཁྲུལ་སྣང༌། འཁྲུལ་རྟོག་གཉིས་ཀྱིས་རྐྱེན་བྱས་ནས། རྟོག་པ་ཇེ་འཕྲོ་སྣང་བ་ཇེ་འཁྲུལ་དེས་ལུས་ལ་ན་ཚ་བསྐྱེད་པས་ན་ཚའི་རྒྱུ་ནི་ཆགས་སྡང་རྨོངས་གསུམ་ཡིན་པས། ཆགས་སྡང་རྨོངས་གསུམ་གྱི་རྐྱེན་གྱིས་བསླབ་པ་གསུམ་ལ་ལྟེམ་རྐྱང་ཤོར་བ་ཡིན་པས། དེ་ཡང་ཕྱེ་ན་གསང་སྔགས་ཀྱི་དམ་ཚིག་ནི། གཏི་མུག་གི་གནས་སུ་རླུང་སེམས་མ་ཆུད་པ་ཡིན་པས། བད་ཀན་གྱི་གཞི་བྱས་པ་ཡིན། ཡང་སོ་སོར་ཐར་པ་སྡོམ་པ་ཉམས་ན་འདོད་ཆགས་ཀྱི་གནས་སུ་རླུང་སེམས་འཆུག་པ་ཡིན་པས། ནད་གྲང་བ་སྟེ་རླུང་སེམས་ཀྱི་གཞི་བྱས་པ་ཡིན། བྱང་ཆུབ་སེམས་དཔའི་བསླབ་པ་ཉམས་པ་ན་ཞེ་སྡང་གི་གནས་སུ་རླུང་སེམས་འཆུག་པ་ཡིན་པས་ནད་ཁྲག་ཟེར་དང་ཚད་པས་གཞི་བྱས་པ་ཡིན། དེ་ཡང་རྐྱེན་ཐམས་ཅད་སྔོན་གྱི་ལས་ངན་ཡིན་པ་ལ་དེའི་རྒྱུ་ཤེས་པའི་སློབ་དཔོན་དེས་རྐྱེན་བསལ་བའི་ཐབས་ལ་མཁས་ན་རྐྱེན་དེ་ལམ་དུ་ཤེས་པས་སློབ་མ་ཡོན་ཏན་དུ་བསྒྱུར་བ་ནི། འབྲས་བུ་ཤེས་པའི་སློབ་མ་གཅིག་དགོས་པ་ཡིན། དེ་བཅོས་པའི་ཐབས་ནི། ཆགས་སྡང་རྨོངས་གསུམ་གང་གིས་རྐྱེན་བྱས་པ་དང་་བསྟུན་ནས། དང་པོ་ལམ་དུ་བཏང༌། དེ་ནས་སེམས་བསྐྱེད། རང་ལུས་ཡི་དམ་དུ་བསྒོམ། དེའི་སྙིང་གའམ་གང་རུང་དུ་རྩ་བའི་བླ་མ་སྨན་བླའི་རང་བཞིན་དུ་བྱས་ལ་གདན་བཞི་བརྩེགས་སུ་བཞུགས་པར་བསམ། ཤེས་པ་མ་བཅོས་པར་བཞག དགེ་བའི་རྩ་བ་བསྔོ། ཡང་ན་གསང་གནས་སུ་བླ་མ་བསྒོམ། ཁ་དོག་ནད་ཚ་གྲང་དང་བསྟུན། དེའི་གཉེན་པོ་བསྒོམ། ཡང་ན་ཐུར་ལ་རྡོ་རྗེ་བཞག་པ་གནས་སུ་འགྲོ་བས། དེ་ཡང་མེའི་ཁ་དོག་དང་བསྟུན། འདིས་ནི་བག་ཆགས་ཀྱི་འབྱུང་བ་ལུས་འཁྲུགས་ཀྱང་བསལ་བ་ལ་ནི་སྦྱང་བ་ཟབ་མོ་སྔོན་དུ་ཡོད་པ་དེ།

ལུས་ཀྱི་འཁྲུལ་འཁོར་རླུང་གི་མན་ངག སེམས་ཀྱི་དམིགས་པ་གསུམ་གྱིས་གནད་དུ་བསྣུན་པའི་སྟོབས་ཀྱིས། སྔོན་གྱི་འབྲས་བུ་འདིར་སྨིན་ཚད་པ་དང༌། དངོས་གྲུབ་ཀྱི་སྔོན་ལ་ཉུལ་མ་རེ་འོང་བས། དཔེར་ན་རྗེ་བཙུན་ཆེན་པོའི་རླུང་སེམས་སྟོབས་སུ་གྱུར་པའི་དུས་སུ། ཇོ་མོ་ཚེ་རིང་མ་མཆེད་ལྔ་དངོས་གྲུབ་སྟེར་བའི་སྣ་ལ་བར་ཆད་མང་དུ་བྱུང་སྟེ། གླགས་མ་རྙེད་པ་དང༌། རྗེ་བཙུན་ལ་མཆོག་ཐུན་མོང་གི་དངོས་གྲུབ་ཏུ་ཤར་བའི་དཔེ་དེ་བཞིན་དུ་འདིར་སྒྲུབ་པ་པོ་དེ་རྣམས་དེ་བཞིན་དུ་འབྱུང་སྟེ། རྐྱེན་དངོས་གྲུབ་ཏུ་བླང་བའི་མན་ངག་གོ་དགོས། དེ་ཡི་མན་ངག་ནི་སེམས་རྟོགས་པའི་རྐྱེན་དེའི་ཡུལ་དུ་མ་ཤོར་བར་བྱས་ལ་བྱམས་པ་ལ་གནད་དུ་བསྣུན་ཞིང་ལུས་ཡི་དམ་ལྷ། རྒྱན་རིན་པོ་ཆེ་འབར་བ་ཤ་སྟག་གིས་བརྒྱན་པ། དེའི་ཙིཏྟའི་རིན་པོ་ཆེའི་གཞལ་ཡས་ཁང་གི་ནང་དུ་རྩ་བའི་བླ་མ་སྐུ་མདོག་དམར་པོ་བྱུ་རུ་བཅག་པའི་འཕྲོ་ལྟ་བུ་འདྲ་བ་མཚན་དང་དཔེ་བྱད་འབར་བ་ཡབ་ཡུམ་གྱི་རྣམ་པ་བསམ་ལ། དེ་ལས་འོད་ཟེར་འཕྲོས་པས་འོད་ཟེར་གྱིས་སྟེང་འོག་ཕྱོགས་མཚམས་ཐམས་ཅད་ཁྱབ་སྟེ། འདི་ལྟར་སྣང་བའི་དངོས་པོ་ཐམས་ཅད་ལ་ཕོག དེ་དག་ཐམས་ཅད་ལྟེམ་གྱིས་ཞུ་སྟེ། ཨཱ་ལིའི་ཚོགས་སུ་གྱུར་ནས་འོད་དེས་སྦུར་མ་རླུང་གིས་བསྡུས་པ་བཞིན་དུ་བསྡུས་ནས་རང་གི་མདུན་དུ་འབྲས་ཀྱི་ཕུང་པོ་སྤུངས་པ་བཞིན་དུ་སྤུངས་པར་བསམ། ཐུགས་ཀའི་བླ་མ་ཡབ་ཡུམ་གྱི་ཐུགས་ཀར་ཧཱུྃ་དམར་པོ་ཡོད་པས་ཞབས་ཀྱུ་ནར་གྱིས་སྐྱེས་པས་ཞབས་ཀྱུ་ཁོང་སྟོང་དུ་སྦུ་གུའི་དབྱིབས་ཅན། དེའི་རྩེ་མོ་མདུན་གྱི་ཡི་གེའི་ཕུང་པོ་ལ་གཏད་པས། དེ་རྣམས་ཀྱི་བཅུད་དེ་དཔེར་ན་ཆང་སྦུ་གུས་བརྔུབ་པ་བཞིན་ནམ། མེ་ཏོག་གི་རྩི་བུང་བས་འཇེབ་པ་ལྟར་ཚུར་བསྡུས་པས་ནར་གྱིས་བྱུང་ནས་བླ་མ་ཡབ་ཡུམ་སྐུ་ལྷག་ལྷག་རྒྱས། བཀྲག་དང་གཟི་མདངས་རྒྱས་ནས་སྔར་བས་སུམ་ཁུག་གཅིག་གིས་རྒྱས་པར་བསམ། འོག་རླུང་བཟུང་ཞིང་ཤེས་པ་མ་ཡེངས་པར་དེ་ལྟར་བྱ།

ཐུན་མཚམས་སུ་ལྔ་ལྡན་དང་སྦྱར་ཤེས་པར་བཞག་གསུང༌། འདི་སྣང་བ་དངོས་གྲུབ་ཏུ་ལེན་པའི་མན་ངག་ཡིན་གསུང༌། བསྔོ་བ་བྱ་ཞིང་སྨོན་ལམ་ཕྱོགས་མེད་དུ་བཏབ། སྒོམ་པ་ཙཱ་རི་བ། སྲོ་གང་པ། གཡག་རུ་དཔལ་གྲགས། རྟ་ཤོད་ཨ་ཙ། རི་སྟོན། ཇོ་སིང་དང་ལྔ་ལ་གསུངས། ཨོཾ་སྭསྟི། ཐུགས་རྗེའི་བདག་ཉིད་འགྲོ་བའི་དཔལ་གྱུར་པ། བླ་མ་དགོས་འདོད་གཏེར་གྱུར་ཆོས་ཀྱི་རྗེ། བརྩེ་ཆེན་ཁྱེད་ཀྱི་བདག་ཅག་རྒྱལ་གྱུར་ཅིག །དེ་ལྟར་བླ་མ་རིན་པོ་ཆེའི་ཐུགས་བརྩེ་བ་ཆེན་པོས། ཁྱད་པར་དུ་རི་པ་རྣམས་ལ་མཛད་ནས། མན་ངག་ཟབ་མོ་གནང་བ་ཡིན། བླ་མ་རིན་པོ་ཆེའི་ཞལ་ནས། ཆོས་འདི་ལ་རྩ་ཚིག་གསུམ་ཡིན། ཁྱད་པར་དུ་རྩ་རླུང་གི་མན་ངག་ཞལ་གདམས་སྙན་རྒྱུད་དུ་བསྟན་པ་ཡིན། ཁྱད་པར་དུ་གཞུ་མ་བདུངས་པར་དགྲ་ཐུལ་བ་དང་གཅིག རྟ་མ་རྒྱུགས་པར་དར་ཐོབ་པ་དང་གཉིས། ཟས་མ་ཟོས་པར་ལྟོ་འགྲངས་པ་དང་གསུམ་ཡིན། འདི་ཁྱེད་རི་པ་རྣམས་ལ་དགོས་པ་ཡིན་གསུངས། འདིའི་དོན་རྣམས་མ་བརྗེད་པར་བཟུང་གསུངས་ནས་གནང༌། ལར་ཐམས་ཅད་ལ་རང་གིས་བརྩོན་འགྲུས་དྲག་པོ་བྱེད་དགོས་པ་ཡིན། དང་པོ། དེ་ལ་གཞུ་མ་བདུངས་པར་དགྲ་ཐུབ་པ་ནི། རི་ལ་མ་སོང་བའི་དུས་མི་དང་མི་མ་ཡིན་པའི་གནོད་པ་སྦྱང་བ་ནི། དེ་ཡང་རབ་ཟླ་བ་གསུམ། འབྲིང་ཟླ་བ་གཉིས། ཐ་མའང་ཟླ་བ་གཅིག་བྱ་དགོས་པས། དེ་ཡང་ལུས་སྤྱན་རས་གཟིགས་སུ་བསྒོམ་ལ་དེའི་ཐུགས་ཀར་གདན་བཞི་བརྩེགས་ཀྱི་སྟེང་དུ་རྩ་བའི་བླ་མ་བསྒོམ། དེ་ནས་རི་གང་ལ་འགྲོ་བ་དེ་ཡིད་ལ་བྱས་ལ། དེ་ལ་གནས་པའི་མི་མ་ཡིན་པ་ཐམས་ཅད་བདག་གི་མ་ཡིན་པས། ངེས་པར་བདག་གི་མ་ཡིན་པར་བསམ། མ་ཡིན་ཡང་ཡིན་ལ། ཡིན་པའི་འདུ་ཤེས་ཡུན་རིང་དུ་བསྒོམ། མ་དྲིན་ཅན་མི་དང་མི་མ་ཡིན་པ་ཐམས་ཅད་བདེ་བ་དང་ལྡན། སྡུག་བསྔལ་ཐམས་ཅད་དང་བྲལ་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་བདག་གིས་ལུས་ངག་ཡིད་གསུམ་པོ་འདི་དཀར་པོ་དགེ་བ་ལ་བཀོལ།

མ་ཤིའི་བར་དུ་ལུས་ངག་ཡིད་གསུམ་པོར་དགེ་བ་བཀོལ། དུས་དེ་རིང་ནས་བཟུང་སྟེ་སང་ད་ཙམ་གྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་བསམ་ལ། བཅུ་གསུམ་གྱིས་གནད་དུ་བསྣུན་གསུངས། དེ་ལྟར་བྱས་པའི་དགོས་པ་ནི་རང་གི་བྱང་ཆུབ་ཀྱི་སེམས་བསྒོམ་པའི་ནུས་མཐུ་དང༌། ཡི་དམ་ལྷའི་ནུས་མཐུ་དང༌། ཐུགས་ཀ་བླ་མ་བསྒོམ་པའི་ནུས་པ་ཕུན་སུམ་ཚོགས་པ་རྣམས་ཀྱི་ནུས་མཐུ་དང༌། རང་གི་དཔུང་གི་ཚོགས་སུ་འོང་བ་རྟེན་འབྲེལ་ཡིན་པས་དགེ་འདུན་ཐམས་ཅད་ཀྱི་བསམ་པ་མཐུན་པར་ཐམས་ཅད་ཀྱིས་བསྒོམ་པ་ཡིན། ངས་སྐབས་འདིར་བློ་རྩེ་གཅིག་ཏུ་ཁྱོད་ལ་གཏད་པས། ངེད་རྣམས་ཀྱི་ནུས་མཐུ་ཁྱེད་ཀྱི་བསམ་པའི་དབང་དུ་བྱས་པས་ཁྱེད་རང་རྣམས་ཀྱི་ཡི་དམ་ལྷ་དང༌། བྱང་ཆུབ་སེམས་ཀྱི་ནུས་མཐུ་དང༌། དེ་ལྟར་ནུས་མཐུ་ཐམས་ཅད་བསྡུས་ཤིང་བསྡོམས་ཏེ་དྲིལ་བ་དང༌། སྐབས་དེའི་དགེ་བའི་རྩ་བ་ཐམས་ཅད་ཀྱང་དེ་ཡི་དཔུང་དུ་འགྱུར་བ་ཡིན་པས་སྨོན་ལམ་ཡང་དེ་ལྟར་དུ་གདབ་པ་ཡིན། དེ་ལྟར་བྱས་པས་ཁྱེད་རྣམས་ཕ་གིར་ཕྱིན་པ་དང༌། དེ་ལྟར་བསྒོམ་པའི་རྒྱུ་འབྲས་ཀྱིས་མི་དང་མི་མ་ཡིན་པ་རྣམས་ཀྱིས་རང་གི་མཐུན་རྐྱེན་སྒྲུབ་པ་དང་འགལ་རྐྱེན་བསལ། གཞི་བདག་རྣམས་ཀྱིས་སྔར་འདྲིས་ཀྱི་མི་དང་འཕྲད་པ་བཞིན་དུ་དགའ་དགའ་དང་སྤྲོ་སྤྲོ་བཞིན་དུ་གྲོགས་བྱེད་གསུང༌། རང་གིས་ཀྱང་གཏོར་མ་བཏང་ཞིང་བཀའ་བསྒོ་བྱའོ། །དེ་ལྟར་མ་ཡིན་ན་ཁོས་ཅིས་ཀྱང་ཐེངས་ཅིག་སྣར་ལངས་པ་ཡིན་གསུང༌། འདི་ནི་གཞུ་མ་བདུངས་པར་དགྲ་ཐུལ་བའི་མན་ངག་ཡིན་གསུང༌།། །།གཉིས་པ། རྟ་མ་རྒྱུག་པར་དར་ཐོབ་པའི་མན་ངག་ནི། བྱམས་པ་སྔོན་དུ་བཏང་ལ་རང་ལུས་རྡོ་རྗེ་ཕག་མོ་ཁམས་གསུམ་ལས་རྣམ་པར་རྒྱལ་བར་བསྐྱེད་ལ། དེའི་ལྟེ་བའི་འོག་ཏུ་ཕ་གིའི་རི་དེ་བསམ་ལ། དབྱིབས་དེ་ཆོས་འབྱུང་དུ་ཡོད་པ་ཁ་དོག་དམར་པོ། དེའི་དབུས་སུ་རང་གི་སེམས་ཀྱི་ངོ་བོ་རྩ་བའི་བླ་མ་ཧེ་རུ་ཀ་ཡབ་ཡུམ་གཉིས་སུ་མེད་པར་བསམ་ལ།

སྐུ་མདོག་དམར་མོ་རུས་པའི་རྒྱན་གྱིས་བརྒྱན་པར་བསམ་ལ་གར་གྱི་ཉམས་དགུ་དཔལ་གྱི་ཆས་བརྒྱད་ཀྱིས་བརྒྱན་པར་དེའི་ཉེ་འཁོར་དུ་ཌཱ་ཀཱི་མ་བཞིས་བསྐོར་བ། མདུན་དུ་དཀར་མོ། གཡས་སུ་སེར་མོ། རྒྱབ་ཏུ་དམར་མོ། གཡོན་དུ་ལྗང་གུ༌། དེ་ཡང་ཞལ་གཅིག་ཕྱག་གཉིས། གཅེར་བུ་སྐྲ་གྲོལ་བ་རུས་པའི་རྒྱན་གྱིས་བརྒྱན་པར་བསྒོམ། ཕྱག་ན་གཟུགས་སྒྲ་དྲི་རོ་རེག་བྱ་ལ་སོགས་པ་དང༌། གཞན་ཡང་རིན་པོ་ཆེ་སྣ་ཚོགས་ཀྱིས་བཀང་བའི་ཐོད་པ་འཛིན་པ། བླ་མ་ཡབ་ཡུམ་གཉིས་མེད་ཀྱི་སྐུ་ལ་གཡས་གཡོན་དུ་ཀྱི་ལི་ལི་བསྐོར་ཞིང་འབུལ་བར་བསམ། བླ་མ་ཡབ་ཡུམ་གྱི་སྐུ་གསུང་ཐུགས་ལས་འོད་ཟེར་ལྕགས་ཀྱུའི་དབྱིབས་ཅན་འཕྲོས་པས། མཁའ་འགྲོ་བཞི་དང༌། རི་དེ་ལ་གནས་པའི་མི་དང་མི་མ་ཡིན་པ་རྣམས་ལ་ཕོག་པས། ཐམས་ཅད་རང་དབང་མེད་པར་བཀུག་ནས་བླ་མ་ཡབ་ཡུམ་ལ་ཐིམ་པས། བཀྲག་དང་གཟི་མདངས་ཐམས་ཅད་རྒྱས་པར་བསམ། དེ་ལྟར་ཌཱ་ཀི་མ་བཞིའི་ཕྱི་རིམ་དུ་ཕ་གིའི་རི་དེ་ཡི་མི་དང་མི་མ་ཡིན་པ་རྣམས་ཞུགས་ནས་ཀྱི་ལི་ལི་བསྐོར་བར་བསམ། དེ་རྣམས་ཀྱི་རང་རང་གི་མཐུ་སྟོབས་ཌཱ་ཀི་མ་བཞི་ལ་ཕུལ། ཌཱཀྐི་མ་བཞིས་བླ་མ་ཡབ་ཡུམ་ལ་འབུལ་བར་བསམ་སྟེ། དེ་ལྟར་མ་ཡེངས་པར་གནད་དུ་བསྣུན་ཞིང་ཉམས་སུ་བླངས། སྐབས་སུ་དགེ་བའི་རྩ་བ་བསྔོ་བ་སྨོན་ལམ་ཕྱོགས་མེད་དུ་གདབ། དེ་ལྟར་ཉམས་སུ་བླངས་པས་སང་ཕ་གིར་ཕྱིན་པ་དང༌། དངོས་གྲུབ་དུས་མཚམས་སུ་འོང་བ་ཡིན་གསུངས།། །།གསུམ་པ། ཟས་མ་ཟོས་ཀྱང་ལྟོ་འགྲངས་པའི་མན་ངག་ནི། འདིར་བསོད་ནམས་ཀྱི་ཚོགས་གསོག་ནམ། རབ་བླ་མ། འབྲིང་གྲོགས་མེད་ དོགས་པ་ རྣམས་པ། ཚོགས་གསོག་དང་མང་སྐོལ་དྲངས་ཤིང༌། བསམ་པར་ཕ་རི་དེ་ལ་གནས་པའི་མི་དང་མི་མ་ཡིན་པ་རྣམས་ཀྱི་དོན་དུ་སེམས་བསྐྱེད། དེ་ལྟར་བསྒོམ་ཞིང་བླ་མ་མཆེད་གྲོགས་བསམ་པ་བྱང་ཆུབ་ཀྱི་སེམས། དངོས་པོ་དྲོ་མང་སྐོལ་ཏེ་གསུམ་འཛོམ་པའི་རྟེན་འབྲེལ་གྱིས་གར་ཕྱིན་ཡང་འོང༌། སྨོན་ལམ་ཡང་ཁོའི་དོན་དུ་བསྔོ།

དེ་ལྟར་ཕ་གིར་ཕྱིན་པའི་དུས་སུ་དངོས་སུ་ཆུ་གཏོར་དང་རྒྱུན་གཏོར་ལ་སོགས་པ་ལ་བརྩོན་པར་བྱ། ཞིང་བསམ་དངོས་གསུམ་གྱི་བར་ཆད་ཞི་བ་དང༌། བསམ་པ་འགྲུབ་པ་དང༌། རྒྱགས་ཆུས་ཀྱང་མི་འཕོངས་པ་ཡིན། འདི་ཟབ་པའི་འབྲས་བུ་ངེས་པ་ཅན་ཡིན་གསུངས། འདི་ཟས་མ་ཟོས་ཀྱང་ལྟོ་འགྲངས་པའི་མན་ངག་ཡིན་གསུངས། རྗེ་རིན་པོ་ཆེའི་མན་ངག་རི་ཆོས་ཀྱི་ཞལ་གདམས་བདུད་རྩིའི་བུམ་པ་རྫོགས་སོ། །ཆོས་འདི་ངའི་ཁོག་པ་ནང་གི་སྙིང་དང་ཁྱད་མེད་པས། ཁྱེད་རྣམས་ཀྱི་གང་རུང་དུ་སྤེལ་ན་ངའི་སྙིང་བཏོན་པ་དང་ཁྱད་མེད་དོ། །བཀའ་རྒྱ་བཅུ་ཆོས་དང་ཁྱད་མེད་པ་ཡིན་གསུངས། ཁྱོད་རི་པ་རྣམས་ཀྱི་ཆོས་འདི་ལ་དམ་པར་གྱིས་གསུངས།། །། ༄། །ཟབ་ལམ་ནཱ་རོ་ཆོས་དྲུག་གི་སྤྱི་ཆིངས།། བླ་མ་དམ་པ་རྣམས་ལ་ཕྱག་འཚལ་ལོ། །བླ་མ་ཆེན་པོ་ནཱ་རོ་པས། བླ་མ་ཏིལླི་པ་ལ། ལོ་བཅུ་གཉིས་སུ་དཀའ་ཆེན་བཅུ་གཉིས་སྤྱད་པའི་ཐ་མར་ཁྲག་གི་མཎྜལ་དང༌། སྙན་ཆོག་བཅད་ནས་ཕུལ་བའི་རྗེས་ལ་གནང་བའི་ཆོས་ནི། དངོས་པོའི་གནས་ལུགས་ལམ་དང་ནི། འབྲས་བུ་སྐྱེ་བའི་རིམ་པ་ནི། དང་པོ་ལ་གཉིས་ལས། སེམས་དངོས་པོའི་གནས་ལུགས་ནི། ཀྱེ་ཧོ་འདི་ནི་རང་རིག་ཡེ་ཤེས་ཏེ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ང་ཡིས་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། ལུས་དང་དངོས་པོའི་གནས་ལུགས་ནི། ལུས་ནི་བྱང་ཆུབ་རྣམ་ལྔ་དང༌། རྩ་དང་བྱང་ཆུབ་སེམས་དང་ནི། མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་ནི་གནས་པ་ཡིན། དེ་ལ་རྩ་གསུམ་འཁོར་ལོ་བཞིའོ། །ལམ་གྱི་གནས་ཐབས་ལྟེ་བ་སྤྲུལ་པའི་འཁོར་ལོ་ལ་བརྟེན་ནས་གཏུམ་མོ་ལམ་དུ་བྱེད། སྙིང་ག་ཆོས་ཀྱི་འཁོར་ལོ་ལ་བརྟེན་ནས་འོད་གསལ་ལམ་དུ་བྱེད། མགྲིན་པ་ལོངས་སྤྱོད་ཀྱི་འཁོར་ལོ་ལ་བརྟེན་ནས་རྨི་ལམ་ལམ་དུ་བྱེད། སྤྱི་བོ་བདེ་ཆེན་གྱི་འཁོར་ལོ་ལ་བརྟེན་ནས་ལས་ཀྱི་ཕྱག་རྒྱ་ལམ་དུ་བྱེད། དེ་ཡང་མཚན་ཉིད་ཕ་རོལ་ཏུ་ཕྱིན་པའི་ལུགས་ཀྱིས་ནི།

སྤྱིའི་གནས་དུས་བཟང་པོ་ལ་སོགས་ཕྱིའི་རྟེན་འབྲེལ་དང༌། དེ་འབྱུང་བར་བྱེད་པ་ནང་གི་བསམ་པའི་རྟེན་འབྲེལ་དུ་གསུངས་ཀྱང༌། དེ་གཉིས་གཞིར་བྱས་ནས་གསང་བ་རྟེན་ཅིང་འབྲེལ་པར་འབྱུང་བ། རྩ་རླུང་ཐིག་ལེ་གསུམ་ལས་ལུས་ལ་གནད་དུ་བསྣུན་པས། འབྲས་བུ་འབྱུང་བ་ནི་གསང་སྔགས་ནས་གསུངས་པ་ཡིན། དེ་ཡང་ཉིན་པར་རྣམ་པར་རྟོག་པས་བར་དུ་ཆོད་པས། རྣམ་རྟོག་སྣ་ཚོགས་སུ་རྒྱུ་དུས་སུ། སེམས་ཀྱི་རྒྱལ་པོ་སྤྲུལ་པའི་འཁོར་ལོ་ན་གནས་པས་དེ་ལ་བརྟེན་ནས་གཏུམ་མོ་ལམ་དུ་བྱེད། མཚན་མོ་གཉིད་ཀྱི་བར་དུ་གཅོད་པར་བྱེད་པས་དེའི་དུས་སུ་ཆོས་ཀྱི་འཁོར་ལོར་གནས་པས། དེ་ལ་བརྟེན་ནས་ཡང་ན་རྨི་ལམ་མངོན་དུ་སྦྱངས་ནས་བོགས་འདོན། འོད་གསལ་ལམ་དུ་བྱེད། དེ་གཉིས་ལམ་གཅིག་ཡིན་གསུང༌། དང་པོ་གཏུམ་མོ། དེ་ཡང་དང་པོ་གཏུམ་མོ་ལམ་དུ་བྱེད་ན། གནས་ཁང་གི་སྒོ་ལྷོར་མི་བསྟན། ཡི་དམ་ལྷའི་ཁ་དོག་དང་བསྟུན་ལ་བྱུགས་པ་བྱ། ཁ་ལྟ་ཕྱོགས་སུ་ལྷ་གང་ཡིན་པ་དང་བསྟུན་ལ། དང་པོ་ཉེས་ལྟུང་ཅི་ཡོད་ཚད་བཤགས་སྡོམ་བྱ། ཉེས་ལྟུང་ཡོད་པས་བསྒོམས་ན་ཡོན་ཏན་མི་འབྱུང་བར་སྐྱོན་དུ་འོང་སྟེ། ཕག་མོ་གྲུར་སྒོམ་ཅན་པ་ཞིག་ལ། བླ་མས་ལས་སག་ཟླ་བ་གཅིག་བཅོལ་གསུང༌། མ་ཉན་པར་བཀའ་བཅག དེ་ནས་ཐབས་ལམ་བསྒོམས་པས་ཁྲག་ཐུར་དུ་འབྱམས་ནས་གཏན་དུ་བསྒོམ་དུ་མ་བཏུབ་གསུང༌། དེ་ལ་སོགས་པ་ཟད་པ་མེད་པ་བྱུང༌། དེས་ན་བླ་མ་དང་གྲོགས་ལ་དམ་ཚིག་བསྲུང་བ་གལ་ཆེ། ཉོན་མོངས་པ་སྤང་བའི་སེམས་བརྟན་པོ་མེད་ན། ཐབས་ཤེས་རབ་ཀྱི་རྫས་བསྟེན་པ་དང་བསྒོམས་པས། ཐིག་ལེ་རྒྱས་པའི་དུས་སུ་འདོད་ཆགས་སུ་འབར་ནས་འགྲོ། སྤོང་བའི་སེམས་བརྟན་པོ་ཡོད་པས་སྡོམ་པས་བསྡོམ་པ་ཞིག་གིས་རྫས་དེ་དག་བསྟེན་ནས་བསྒོམས་པས་བདེ་བ་ཆེན་པོར་འགྱུར་བ་ཡིན། དེས་ན་སྡོམ་པ་གལ་ཆེ། དེ་ཡང་རླུང་སེམས་གཅིག་པའི་གནད་ཀྱིས། འདི་བཞིན་ངེས་པ་ཡིན། དེ་ནས་སྙིང་རྗེའི་ཁྲིད་བྱས་ནས། དེ་སྐྱེས་ནས་བྱང་ཆུབ་མཆོག་ཏུ་སེམས་བསྐྱེད།

ཡི་དམ་གྱི་ལྷ་བསྒོམ། བླ་མ་བསྒོམ། དེ་ནས་ཕྱག་རྒྱ་ཆེན་པོ་བླ་ན་མེད་པ་ཐུན་རེ་ཙམ་བསྒོམ་དུ་འཇུག་པ་ནི། བླ་མ་རིན་པོ་ཆེའི་ལུགས་ཡིན། དེ་རྣམས་ནི་སྔོན་འགྲོའི་ཆོས་ཡིན་པས་གལ་ཆེ། དེ་ནས་གཏུམ་མོ་བསྒོམ་པ་ལ་གནད་རྣམ་པ་ལྔ་སྟེ། དུས་ཀྱི་གནད་དང༌། ལུས་ཀྱི་དང༌། རྩའི་དང༌། རླུང་གི་དང༌། ཡུལ་གྱི་གནད་ལྔའོ། །དུས་ནི་བཤད་ཚོད་མང་ན་ཡང་སྣ་གཉིས་ནས་རླུང་ཆ་མཉམ་དུ་རྒྱུ་བའི་དུས་སུ་བསྒོམ་གསུང༌། ལུས་གནད་ནི། བླ་མ་མར་པ་ཡན་ཆད་དུ་སྐྱིལ་ཀྲུང་ལས་གཞན་འཆའ་བའི་ལུགས་མེད། རྗེ་མི་ལས་ཀྱང་གཞུང་དུ་ལོ་གསུམ་དང༌། ཡུལ་དུ་ཟླ་བ་དྲུག་བསྒོམས་པའི་བར་དུ་དྲོད་ཡེ་མ་སྐྱེས་པ་ལ། ནུབ་གཅིག་རྨི་ལམ་དུ་བུད་མེད་བཞིས། བླ་མ་ལ་སྣུམ་གྱིས་སྐུ་མཉེ་བྱ། ཙོག་པུར་གྱིས་ལ་རྐང་པ་རེའུ་མིག་བཞིན་དུ་བསྣོལ་དང་དྲོད་འོང་གསུངས། དེ་ཡང་རྟིང་པ་གཉིས་ཀྱིས་བཤང་ལྕིའི་བར་ནོན་པས་ཐུར་སེལ་གྱི་རླུང་གྱེན་དུ་ལོག་པ་ཡིན་གསུང༌། སྐེ་བ་ཨོག་མས་ཏོག་མགོ་ནོན་པ་ཙམ་བྱ། སོ་བར་བག་ཙམ་བཞག །འཕེལ་ཀ་ཡངས་པར་བྱའོ། །རྩའི་གནད་ལ་གཉིས་ཏེ། གནས་ལུགས་ནི། ལ་ལས་ནི་རླུང་རྩ་དབུ་མར་འདོད། ལ་ལས་ནི་སྲོག་རྩ་ལ་འདོད། ཉམས་སུ་ལེན་དུས་ཁོང་པའི་དཀྱིལ་དྲང་དུ་ཡར་རྩ་གསུམ་པོ་དྲང་ཤད་དེ་བསྒོམ་གསུངས། མི་སྒོམ་ཙ་ན་སེར་པོར་ཡོད། སྒོམ་པས་འཁྲེས་ནས་དམར་པོར་འོངས་གསུངས། རླུང་གནད་སྦྱོར་བ་བཞི་ལྡན་ནི། རླུང་སྦྱོར་བ་བཞི་ལྡན་མ་ཤེས་ན། །ཡོན་ཏན་སྐྱོན་དུ་འགྱུར་བ་ཡིན། །དེ་ལ་སྦྱོར་བ་བཞི་ལྡན་ནི། །རྔུབ་དང་དགང་དང་གཞིལ་བ་དང༌། །མདའ་ལྟར་འཕངས་དང་རྣམ་བཞིའོ། །དང་པོ་ལྕགས་ཀྱུ་ལྟར་དགུག་པ་འཇམ་ལ་ཕྲ་བ་མེ་ཁབ་ཙམ་དུ་རྔུབ་བོ། །ཤེས་སྒྲ་དང་བཅས་ན་རྩ་གནས་གཞན་དུ་སོང་ནས་ནད་དུ་འགྲོ། དགང་བ་ནི། རླུང་གི་རྟ་ཆུ་ཡིན་པས་མཆིལ་མ་ཐོགས་འདི་ལ་རྒྱུ་ཞབས་སུ་ལྷན་གྱིས་མནན་ནོ། །སོ་བར་བཞག་མན་གལ་ཕྱངས་ཀྱིས་བཏང༌། མཆུ་མི་བཙུམ།

རླུང་རོ་སྟོད་ལ་མི་བཞག རྩ་གཡས་གཡོན་གཉིས་ན་མར་ལྟར་ལྟར་སོང་བར་བསམ། གཞིལ་བ་ནི། རླུང་རང་གནས་སུ་གཞིལ་བར་འདོད་པ་ཡང་ཡོད། བ་སྤུའི་བུ་ག་ན་ཚུར་བཏང་བའི་ལུགས་ཀྱང་ཡོད། གཉིས་ཀ་ལ་སྐྱོན་རེ་ཡོད་པས། རླུང་མི་ཐུབ་པའི་དུས་སུ་ཆ་གཉིས་བཏང་ནས་སུམ་ཆ་འཛིན་པ་ཡིན་གསུང༌། མདའ་ལྟར་འཕངས་བ་ནི། རྩལ་པོ་ཆེའི་མདའ་བཞིན་དུ་རྩ་དབུ་མ་ན་ཡར་སོང་བས་སྤྱི་བོའི་གཙུག་ཏུ་སངས་སངས་ཐོན་པར་བསམ་པ་ཡིན་ཏེ། དེ་འཕོ་བ་སྦྱང་བར་ཡང་འགྲོ། དྲོད་མ་བརྟན་གྱི་བར་དུ་དམིགས་པ་སྤོས་ན་སེམས་ཟིན་པར་དཀའ་བས། གཏུམ་མོ་རང་གཅིག་པུ་ལ་སེམས་བཟུང་བ་དགའ་བར་འདུག ཡུལ་གྱི་གནད་ནི། རྩ་གསུམ་འདུས་མདོར་ཨ་ཐུང་ངུ་ལ་དམིགས་པ་གཏད། དེ་ཡང་ཨ་ནི་སྐྱེ་བ་མེད་པ་ཡིན་ལ། དེ་ཞག་བདུན་ལ་སོགས་པ་ཡུན་ཐུང་ངུས་རྟོག་པས་ཨ་ཐུང་ཡིན་གསུང༌། དེ་ལྟར་ཉམས་སུ་བླངས་པས་གེགས་བྱུང་ན་བསལ་བ་ནི། ཨ་ཐུང་ལ་དམིགས་པ་གསལ་བ་དེ་ཁོ་ནས་ཆོག །དྲོད་ཆུང་བ་དང་གེགས་དང་སྐྱོན་ཐམས་ཅད་དེ་མ་གསལ་བས་ལན་པ་ཡིན། དྲོད་ཆུང་ན་སྐབས་སུ་རླུང་བཟུང་ནས་མི་ཐུབ་དུས་སུ་ལུས་གཡས་སུ་གཅུ། གཡོན་དུ་གཅུ་བྱས་ལ། དེ་ཁོག་པ་བསྐོར་ཞིང་རླུང་གིས་དྲོད་སྐྱེ། དེས་རྩ་ཁ་འབྱེའོ། །གཞན་གྱི་རླུང་སྐྱོན་བཅོས་ན་ཡང་དང་པོ་ཁྱེད་རང་གིས་ཇི་ལྟར་བསྒོམ་པ་བཞིན་དུ་མདུན་དུ་བསྒོམ་དང་བྱས་ནས་བལྟས་པས། ཡང་ན་རླུང་གི་འཛིན་ལུགས་ལ་སྐྱོན་འོངས་ཏེ། དེ་ཡིན་པ་དེ་བཅོས་པ་གཅིག་པུས་ཆོག །དེ་གང་ལ་ཡང་སྐྱོན་མི་འདུག་ན། ཀུན་སློང་བསམ་པ་ལ་སྐྱོན་བྱུང་བས་བཅོས་པ་གནད་ཆེའོ། །དེ་རྣམས་ཀྱིས་མ་བསྐྱེད་པའི་སྐྱོན་མི་འོང་སྟེ། དེ་ལ་འབྲས་བུ་སྐྱེ་བའི་རིམ་པ་ནི། སྤྱིར་གཏུམ་མོ་བསྒོམས་པས་འབྱུང་བ་རྣམས་རིམ་གྱིས་ཐིམ་པས། དུ་བ་དང༌། སྲིན་བུ་མེས་ཁྱེར་དང༌། མར་མེ་འབར་བ་ལ་སོགས་པའི་རྟགས་བཅུ་དང༌། ཡོན་ཏན་བརྒྱད། གྲུབ་ཆེན་བརྒྱད་ལ་སོགས་པ་ཐུན་མོང་གི་དངོས་གྲུབ་དང༌།

ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། །བླ་མ་རིན་པོ་ཆེའི་ཞལ་ནས། གཏུམ་མོ་བསྒོམས་པས་རྩ་ཁ་བྱེ། དེས་བདེ་བ་སྐྱེ། དེས་བདེ་གསལ་མི་རྟོག་པའི་ཉམས་སྐྱེ། དེས་བླ་མ་ལ་མོས་གུས་སྐྱེ། དེས་རྟོགས་པའི་འོད་གསལ་འཆར་བ་ཡིན། སྤྱིར་ཡང་གཏུམ་མོ་ལམ་གྱི་གཞུང་ཤིང་ཡིན། དེ་འབྱོངས་ན་ཐབས་ལམ་ཐམས་ཅད་ཚེགས་མེད། བླ་མ་སྒམ་པོ་པའི་ཞལ་ནས། འདུས་བྱས་ཀྱི་དགེ་བ་བྱེད་ཚད་ལ་གཏུམ་མོ་བསྒོམ་པ་ལས་སྟོབས་ཆེ་བ་མེད། གསེར་འབུམ་ཚར་གཅིག་བཞེངས་པ་བས་གཏུམ་མོ་བསོད་ནམས་ཆེ། དེ་ཅི་སྟེ་སྙམ་ན། ལྷན་གཅིག་སྐྱེས་པའི་ཡེ་ཤེས་དངོས་སུ་རྒྱུད་ལ་སྐྱེ་ནུས་གསུངས་སྐད། གཉིས་པ་རྨི་ལམ། རྨི་ལམ་མ་ཟིན་ན་མི་རྟག་པ་བསམ་པ་དང༌། སྐྱོ་ཤས་ཆེན་པོ་བསྐྱེད་ལ་འདུན་པ་དྲག་པོས་བཟུང༌། དེས་མ་ཟིན་ན་ཉིན་མོའི་དུས་སུ་ཅི་མཐོང་ཡང་རྨི་ལམ་ཡིན། འདི་རྨི་ལམ་ཡིན་པར་བཟླས་པ་བྱ་ཞིང༌། དེ་ལྟར་ཤེས་པར་བྱས་ནས། ནུབ་མོ་གཉིད་དུས་སུ་དེ་ཁོ་ན་ལྟར་གྱི་འཕྲོ་ལ་གཉིད་པས་མི་ཟིན་མི་སྲིད་དོ། །འདི་ལས་ཟབ་པ་མི་འདུག་གསུང༌། དེ་ཡང་དང་པོ་རྨི་ལམ་མང་པོ་རྨི་བའི་འདུན་པ་བཏང༌། དེ་བྱུང་ནས་གསལ་པོ་དང་བཟང་པོ་ལ་སོགས་པ་རིམ་པ་བཞིན་དུ་བཟུང༌། དང་པོ་ནས་འདུན་པ་མང་པོ་མི་དགའ་གསུང༌། སྤེལ་བ་དང་སྦྱང་བའི་དུས་སུ། དེ་ལྟར་གྱི་བུདྡྷ་མངོན་གསུམ་ན་བཞུགས་པའི་ཚུལ་མདོ་ཀུན་དང་དོན་གཅིག་པར་འདུག་གསུང༌། དེའི་ལུགས་ཀྱང་གསུང༌། །གསུམ་པ་སྒྱུ་ལུས། བླ་མ་དམ་པ་རྣམས་ལ་ཕྱག་འཚལ་ལོ། །སློབ་དཔོན་ལ་བ་པས་ལོ་བཅུ་གཉིས་སུ་རྒྱལ་པོ་ཨིནྡྲ་བོ་དྷིའི་སྒོ་རྩར་ཕ་བོང་ཞིག་གི་ཁར་བསྡད་ནས་ཁ་ཟས་ཟོས་ཤིང་གཉིད་ལོགས་པས། ཕྱག་རྒྱ་ཆེན་པོའི་དངོས་གྲུབ་ཐོབ། དེས་སློབ་དཔོན་ཏིལླི་པ་ལ་གསུངས་པའི་འོད་གསལ་གྱི་གདམས་པ་འདི་ལགས། དེ་ཡང་ནུབ་མོ་གཉིད་འོད་གསལ་གསུམ་སྟེ། ལུས་ཀྱི་གནད་དང༌། དུས་ཀྱི་གནད། ཡུལ་གྱི་གནད་དོ། །དང་པོ་ལུས་ཀྱི་གཡས་ཕྱོགས་ས་ལ་ཕབས་ལ།ཡང་རྨི་ལམ་གང་ཡིན་ཡང་ཞེ་ཐག་པ་ནས་བསམ་པ་དུང་ངེ་བ་ཞིག་དགོས་པར་འདུག

དེ་ན་འཇིགས་པའམ་ཉམ་ང་བས་བློ་ལ་མི་བདེ་ཀ་རེ་བ་ཞྀག་ཡོད་ན་གཉིད་རྨི་ལམ་གཉིས་ཀ་རང་ཤུགས་ཀྱིས་ཟིན་པར་འདུག་གསུངས་སོ།། མགོ་བྱང་དུ་བསྟན། རྐང་པ་ཤད་ཀྱིས་བརྐྱང༌། ལོང་བུས་ལོང་བུ་ནོན་པར་བྱ། ལག་པ་གཡས་པའི་སོར་མོའི་མཐེའུ་ཆུང་གིས་གཡས་ཀྱི་སྣ་བུག་དགག སྲིན་ལག་གིས་མིག་མནན། མཛུབ་མོས་རྣ་བ་དགག །མཐེ་བོས་མཐེ་ཆུང་ནོན་པར་བྱ། གྲུ་མོས་ནུ་མ་གཡས་པ་མནན་ནོ།ལུས་གནད་འདི་རྣམས་ནི་རྨི་ལམ་ཟིན་པ་དང༌། ལུས་བཅོས་ཏེ་འཕོ་བ་ལའང་འགྲེའོ།། །དུས་ནི་གཉིད་བྲོ་བའི་དུས་སོ། །དེ་ཡང་གཉིད་རྨི་ལམ་གང་འཛིན་ཡང་ཞག་གསུམ་གསུམ་དུ་ལྟོ་དང་གཉིད་བཅགས་ནས། དེ་ནས་བུ་རམ་མམ་ཆང་བག་ཙམ་ཞིག་བཏང་ནས་གཉིད་ན་ཅིས་ཀྱང་ཟིན་པར་འདུག་འདོད་ཆགས་ཅན་གྱི་སྒོམ་ཟིན་ན་ཡོན་ཏན་གསལ་བ་ཤས་ཆེ་ན་འཛམ་གླིང་ཐམས་ཅད་མཐོང་བའི་སྣང་བ་འོང་ངོ༌། ཨ་ནུ་ཏ་ར་ཧཱུྃ་ངམ་ཡང་ན་བླ་མ་བསྒོམ། དེ་གང་ལ་མ་ཡེངས་པ་གནད་ཆེའོ། །རང་ཡི་དམ་གང་ལ་འཇུག་པ་དེ་སྒོམ་པ་གལ་ཆེ་གསུང༌། གསུང༌། ཡུལ་གྱི་གནད་སྙིང་གར་བཟུང་ངོ༌། །དེ་ཡང་འདུན་པ་དྲག་པོ་དང༌། བླ་མ་ལ་མོས་གུས་ཡོད་པ་དང༌། དམིགས་པ་གསལ་བ་དང་གསུམ་གལ་ཆེའོ། །དང་པོ་སྐྱེ་བའི་རྒྱུ་གསུམ་ཡིན། གནས་པའི་གཞི་ཡང་དེ་གསུམ་ཡིན། འཇིག་པའི་རྐྱེན་དེ་གསུམ་མེད་ན་འཇིག་གོ། །ཟིན་པའི་ཚད་ནི་གཉིད་ཡིན་སྙམ་ཙམ་ན། མི་འདུག་པ་མཐོང་བ་དང༌། སྐད་ཐོས་པ་དང་ཐིག་ལེའི་ཡོན་ཏན་གསལ་བ་ཤས་ཆེ་ན། འཛམ་བུའི་གླིང་ཐམས་ཅད་མཐོང་བའི་གསལ་སྣང་འོང༌། མ་ལོག་སྙམ་ན་སད་རྒྱུ་ཡོད་དེ། ཉམས་ཀྱི་འོད་གསལ་ཡིན་ཏེ། དེའི་ཐོག་ཏུ་ཕྱག་རྒྱ་ཆེན་པོ་ཚུར་ལ་གུས་ཏེ། དེས་ཉམས་ཀྱི་དྲི་མ་དེ་དག་ནས་ཕྱག་རྒྱ་ཆེན་པོ་དང་དབྱེར་མེད་དུ་འགྲོའོ། །བླ་མ་རྣལ་འབྱོར་ཆོས་དབྱུང་ནི་དང་པོ་གཉིད་ཐུན་གཅིག་ལོག །དེ་སད་ནས་འཛིན་པའི་སྦྱོར་བ་བྱེད་པ་ཡིན་གསུང༌། དང་པོ་ལུས་གནད་བཅས་ལ་སེམས་བསྐྱེད་བྱས། ཡི་དམ་ལྷ་བསྒོམ།

བླ་མ་སྤྱི་བོར་བསྒོམ། བླ་མ་བརྒྱུད་པ་ཐམས་ཅད་ཀྱང་བསྒོམ་ལ། ཚད་མེད་འོད་གསལ་གྱི་ཏིང་ངེ་འཛིན་ནི་རྒྱུད་ལ་སྐྱེ་བར་མཛད་དུ་གསོལ། ཞེས་ཞེ་ཐག་པ་ནས་གསོལ་བ་གདབ་བོ། །གདན་བཞི་ལས། འོད་གསལ་བ་ལ་རྒྱུན་པར་གནས། བར་དོའི་གྲོང་ཁྱེར་དེས་མི་ཐོང་གསུང༌། དགྱེས་རྡོར་ལས། འགྲོ་བ་གང་གིས་གཉིད་ལོག་པ། །གཉིད་ལོག་སད་པ་ཁྱད་པར་མེད། ཅེས་སོ། །སྙིང་ག་ཆོས་ཀྱི་འཁོར་ལོ་ལ་བརྟེན་ནས་གཉིད་ལམ་དུ་བྱེད་པ་དཔལ་ནཱ་རོ་པའི་གདམས་པའོ།། ༈ །།བཞི་པ་འཕོ་བ། བླ་མ་དམ་པ་རྣམས་ལ་ཕྱག་འཚལ་ལོ། །དཔལ་ནཱ་རོ་པའི་མ་བསྒོམ་པར་སངས་རྒྱ་བ་འཕོ་བའི་གདམས་ངག་ལ་གསུམ་ལས། དང་པོ་སྦྱང་སྟེ་འཕོ་བའོ། །དེ་ལ་ཡང་གསུམ་ལས། རབ་འོད་གསལ་དུ་འཕོ་བ་ནི། གཉིད་ཀྱི་འོད་གསལ་དང༌། གཏུམ་མོ་གཉིས་ཀྱིས་ཚེ་འདིར་སངས་རྒྱས་མ་ཐོབ་ན། འཕོ་བས་མཇུག་སྡུད་པ་ཡིན་ཏེ། ད་ལྟ་འོད་གསལ་ངོ་འཕྲོད་པར་དགོས་པས་སྣང་སེམས་གཅིག་ཏུ་སོང་བ་ལ་ནི་འཕོ་བ་མི་དགོས། དེ་ཡང་དུ་བ་ལ་སོགས་པའི་རྟགས་རྣམས་བྱུང་བའི་ཚེ་དེ་ཉིད་འོད་གསལ་དུ་འཆར་བས་མཚམས་སྦྱོར་མེད་དོ། །མ་རྟོགས་པ་ལ་འཕོ་བ་དགོས་ཏེ། འཕོ་བའི་སྟོབས་བཞི་དང་ལྡན་པར་བྱས་ལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ་བའི་ཆེད་དུ་འཕོ་བ་བྱ་སྙམ་དུ་སེམས་བསྐྱེད།ལུས་སྟོང་སང་ངེ་བའི་ནང་དུ་རྩ་དབུ་མ་གསལ་གདབ་ལ། དེའི་ནང་ན་ཡར་སོང་བས་ཡི་གེ་ནས་འབྲུ་ཙམ་ཡིན་པའི་བླ་མའི་ཐུགས་ཀར་རྒྱངས་ཀྱིས་བཏང༌། བར་དོའི་འོད་གསལ་རྒྱུ་མི་དགོས་གསུངས་སོ། ཡི་དམ་ལྷར་བསྒོམ། བླ་མ་རྟོགས་ལྡན་སྤྱི་བོར་བསྒོམ། དེ་ལ་འཕོ་བ་ཕྱག་རྒྱ་ཆེན་པོའི་ངང་ལ་བཞག་མི་འོངས་ཏེ། བར་མཚམས་མེད་པར་བླ་མ་དང་ཆོས་སྐུ་གཅིག་ཏུ་གྱུར་ནས་བྱང་ཆུབ་སེམས་ཀྱི་ལག་རྗེས་སུ་གཞན་དོན་དུ་སྐྱེ་བ་ལེན་ཏེ། རྒས་དང་ན་དང་འཆི་བ་མེད་ཀྱང་འཆི་འཕོ་སྟོན། །ཞེས་སོ། །བླ་མ་རྟོགས་ལྡན་མེད་ན་དེ་ལ་འཕོས་པས་འཁོར་བར་འཁྱམས་དགོས་པས།

དེ་བས་ཡི་དམ་ལྷ་ལ་འཕོ་བ་དགའ་གསུང༌། དེ་ཡང་མཚམས་མེད་པ་ལ་སྐྲག་པའི་དབང་གིས་བཙན་ཐབས་སུ་འཕོ་བ་ནི། འཆི་ལྟས་རྣམས་བྱུང་ནས་བླུས་པས་མ་བཟློག་ནས་ད་འཆི་ངོ་ཤེས་ན་སྡོག་བྱེད་པ་མ་གཏོགས་པ་འཕོ་བ་མ་རན་པར་འཕོས་ན་ལྟུང་བའོ། །གདན་བཞི་ལས། དུས་སུ་གྱུར་ན་འཕོ་བྱ་སྟེ། །དུས་མིན་ལྷ་རྣམས་བསོད་པར་བྱེད། །ཅེས་གསུངས། མི་སྡིག་པ་སྣ་ཚོགས་བྱས་པ་འམ། མཛེ་ཕོ་ནད་དྲག་པོས་གདུངས་པ་ལ་བྱ་བར་བཤད། དེ་ལ་ལུས་བཅོས་ཏེ་འཕོ་བ་ནི། སངས་རྒྱས་མན་ཆད། དུད་འགྲོ་ཡན་ཆད་ཀྱི་ཐུན་མོང་ཡིན། དུད་འགྲོ་དང་མི་སྡིག་པོ་ཆེ་ལ་བྱས་ན་ཡང་ལྷ་དང་མིར་མི་སྐྱེ་མི་སྲིད། དེ་ལ་སེངྒེའི་ཉལ་སྟབས་བྱ་སྟེ། གཡོན་པ་ཆོས་ཀྱི་རྩ། གཡས་པ་སྡུག་བསྔལ་གྱི་རྩ། གཡས་ཕྱོགས་ཕབས་ན་རྩ་དེ་ནོན་པ་ཡིན། གཡས་ཀྱི་སྣ་བུག་དང༌། མིག་དང༌། རྣ་བ་དང༌། ལྕེ་ཆུང་བ་རྣམས་སོར་མོ་རྣམས་ཀྱིས་མནན། གྲུ་མོས་ནུ་མ་མནན། ལག་པ་གཡོན་པ་བརླའི་སྟེང་ན་མར་བརྐྱང༌། རྐང་པ་གཉིས་ཤིབས་ཀྱིས་བརྐྱང༌། ལོང་བུས་ལོང་བུ་ནོན་པར་བྱ། དེས་སྒོ་གཉིས་ཁེགས་ནས། ཐུར་སེལ་གྱེན་ལ་ལོག་ནས་རྩ་དབུ་མར་རླུང་སེམས་འདུས་ནས་བདེ་སྟོང་གི་ཏིང་ངེ་འཛིན་སྐྱེ་བ་ཡིན། འདི་ལ་ཚེ་བསྲིང་བའི་ཐབས་སམ། སྔགས་ཀྱང་ཟེར་རོ། །སྤྱིར་འཕོ་བ་ལ་དྷུ་ཏི་སོག་སྦུབས་ཙམ་གསལ་བར་བསྒོམ་ནས། དེའི་ནང་དུ་ཡང་ཡར་སྦྱོང་མར་སྦྱོང་བྱས་ན་རླུང་སྐྱོན་འདི་དག་ཐམས་ཅད་མི་འོང་བའི་གདམས་ངག་ཏུ་ཆེ་བ་ཡིན་ནོ། །ཡང་བླ་མའི་ཞལ་ནས། འཕོ་བ་ལ་སྒོ་དགུ་འགེགས་པར་བཤད་ཀྱང༌། དེ་བས་ཀྱང་ཤེས་པ་ཕྱིར་ལ་མ་འཕྲོས་པར་དམིགས་པ་མ་ཡེངས་པར་གནད་ཆེའོ། །སྒོ་གཅོད་ཀྱི་བར་དུ་ནང་དུ་རྐུན་མས་མི་གསོད་དོགས་ཡོད་གསུང༌། ཡང་བླ་མའི་ཞལ་ནས། སྲེད་པ་དྲག་པོ་སྐྱེས་པའམ། བདེ་བ་རྒྱས་ནས་ཐིག་ལེ་འཆོར་འཆོར་འདྲ་ན། བླ་མ་ལ་ཤེས་པ་ཡུན་རིང་དུ་གཏད་ནས་ཐིག་ལེ་བཟློག་ནས་ལུས་སེམས་ཐམས་ཅད་བདེ་བར་ཕྲིལ་གྱིས་འགྲོ་བ་ལས་རྒྱ་ལ་སོགས་པ་ཐིག་ལེ་བཟློག་པ་ཐམས་ཅད་གནད་འདི་ལས་ཟབ་པ་མེད་གསུང་ངོ༌།།

༈ །།ལྔ་པ་སྒྱུ་ལུས། ཡང་རིན་པོ་ཆེའི་ཞལ་ནས། སྒྱུ་ལུས་བསྒོམ་པའི་དུས་སུ། རྣམ་སྨིན་གྱི་སྒྱུ་ལུས་འབྱོངས་པའི་ཚད་ནི། དགྲ་ཞིག་གིས་རང་ལ་ཚིག་ངན་སྨྲ་བ་བཟོད་ན་ཡིན། ཡི་དམ་གྱི་སྦྱོང་དུས་ན་ཡི་དམ་རང་གི་དཔུང་ཁར་ཡི་དམ་གྱི་སྐུ་བཞུགས་པ་མེ་ལོང་དུ་ཤར་བ་དེ་རང་ཉིད་བསྒོམ་ཞིང་སེམས་གཏད་པས་སེམས་ཟིན་པའོ། །རྒྱུད་སྒྲུབ་ཐབས་ཆེན་མོ་ཀུན་ཏུ་གསུངས་པའི་ཁ་ལྟ་ཕྱོགས་དང༌། ཁ་དོག་དང༌། མཆོད་རྫས་ཕུན་སུམ་ཚོགས་པ་ལྔས་གྲུབ་པའི་ལྷ་སོ་སོའི་ངེས་པ་ཅན་འདི་རྟེན་འབྲེལ་གནད་ཆེ། རྣམ་སྨིན་གྱི་སྒྱུ་ལུས་མ་འབྱོངས་པར། ཡི་དམ་ལྷའི་སྒྱུ་ལུས་མི་འབྱོངས། ཡང་དེས་དུབ་ནས་ཡང་རང་ཉིད་ཡི་དམ་དུ་བསྒོམ། དེ་ལས་སྐྱོ་ན་མེ་ལོང་གི་ལྷ་ལ་སྔར་བཞིན་བསྒོམས་པས། བསྐྱེད་རིམ་དང་དབྱེར་མེད་པར་བརྟན་ནས། རང་གི་འཁོར་ལྟ་བུ་ལྷར་བསྒོམ། དེ་ལས་བརྟན་ནས་གཉིས་ནས་གསུམ་ནས་རིམ་གྱིས་གང་མཐོང་ཐམས་ཅད་ལྷར་བསྒོམ། ནུབ་མོ་རྨི་ལམ་འཛིན་པ་ལ་ཡང་དང་པོ་རྨི་ལམ་རྟག་ཏུ་དུས་མེད་དུ་མ་ཟིན་པ་ལ་སྦྱང་སྤེལ་གཉིས་མི་བྱ་བར་དེ་ལྟར་བརྟན་པ་གལ་ཆེ། དེ་ནས་སྦྱངས་པས་དུས་མིན་དུ་འབྱོང་ནས་གཟོད་སྤེལ་བ་ནི། ལྷར་བསྒོམ། དེ་ཡང་སྔར་བཞིན་རིམ་པ་ནས། ཇེ་ཆེ་ཇེ་ཆེར་བསྒོམ་ནས་གཉིས་དང་གསུམ་ནས་སྟོང་གསུམ་གྱི་བར་དུ་བསྒོམ་མོ། །སྣང་བ་སྒྱུ་མར་ཤར་ནས་ཆགས་སྡང་ཐམས་ཅད་ལྡོག་པ་དང༌། བསྐྱེད་རིམ་ནི་ལྷའི་བ་སྤུའི་བུ་ག་གཅིག་གསལ་ན་ཡང་ནད་དང་གནོད་པ་ཐམས་ཅད་ལས་གྲོལ་གསུངས། མྱུར་དུ་བརྟན་པའི་གདམས་ངག་རྨི་ལམ་སྒྱུ་ལུས་གཉིས་ལས་ཟབ་པ་མེད་དོ། །ཕ་རྒྱུད་མ་རྒྱུད་ཐམས་ཅད་ཀྱི་བརྗོད་བྱ་མ་ལུས་པ་དོན་གྱི་སྙིང་པོ་འདི་ཡིན་པས། ཁྱེད་ཀྱིས་ཉམས་སུ་ལོངས་དང་ཡོན་ཏན་འཕྲལ་དུ་འོང་གསུངས་སོ། །འདི་གོ་ན་ཆོས་ཐམས་ཅད་རྐྱེན་ལས་སྐྱེས་པ་ཡོད་མེད་ཀྱི་མཐའ་དང་བྲལ་བ། ཅིར་ཡང་བྱར་བཏུབ་པའི་རྟེན་འབྲེལ་གོ་ནས་འོང་གསུང༌། ཡང་རིན་པོ་ཆེའི་ཞལ་ནས།

བར་དོ་དང་པོ་ངོས་ཟིན་པ་ལ། ད་ལྟ་སེམས་ངོ་ཤེས་པ་ཞིག་དགོས། དེ་འབྱུང་བ་དང༌། ཡུལ་ལྔ་ཐིམ་པ་དང༌། ཕྲ་རགས་ཐིམ་པ་རྣམས་རིམ་པ་བཞིན་སོ་སོའི་སྐབས་སུ་ངོ་ཤེས་པ་གལ་ཆེ། ཐ་མལ་འོད་གསལ་ཤེས་པར་བྱས་ནས། མ་ཡེངས་པ་དེ་རྒྱུན་བསྲིངས་པས་སངས་རྒྱས་ཏེ།ལོང་ཡོད་ན་བྱས་ལ། ལོང་མེད་དུ་འཆི་བ་དགེ་སྦྱོར་ཁོ་ན་མ་ཡེངས་པར་གནད་ཆེའོ། དེ་ཡང་སྔགས་སུ་གནད་བསྒུག་པའི་གནད་ཀྱིས་སྣང་བ་གསུམ་ལས་རང་བཞིན་བརྒྱད་ཅུ་འགག་སྟེ། དེ་ཡང་ཞག་བདུན་ཕྲག་རེ་རེ་ན་མཆིས་སོ། །བདུན་ཕྲག་བདུན་གྱི་བག་ཆགས་ཀྱིས་མཚམས་སྦྱར་ནས་བར་དོར་བླ་མའམ་ཡི་དམ་ལྷ་མཐོང་ནས་བརྟག་པ་ནི་གསང་འདིའམ་བརྡར་བྱས་པས་རྟོགས། རྟོགས་པའི་འོད་གསལ་གྱིས་དེ་དག་བག་ཆགས་དང་བཅས་པ་སྤངས་ནས་མཐར་ཆོས་སྐུ་ཐོབ་པར་ངེས་པ་ཡིན། དབང་པོ་འབྲིང་གིས་སྒྱུ་ལུས་འཛིན་ཏེ། འོད་གསལ་དེ་ལས་སྒྱུ་མར་ལངས་ནས་ཞག་ཕྱེད་བཞིར་སྔ་མའི་འདུ་ཤེས་འབྱུང་བས། གཉེན་ནམ་གྲོགས་རྣམས་ཀྱིས་དགེ་སྡིག་གང་བྱས་ཀྱང་ཁོས་བྱས་པའམ་བྱེད་དུ་བཅུག་པར་གོ་ནས་རྗེས་སུ་ཡི་རང་སྐྱེ་བས། བདུན་ཚིགས་སམ་དགེ་བའི་རྩ་བ་མྱུར་དུ་བྱེད་པ་གལ་ཆེ། ཕྱེད་དང་བཞིའི་ཕྱི་མ་ལ་ཤི་བར་ཤེས་ནས། བྱང་ཆུབ་སེམས། ཡི་དམ་ལྷ། བླ་མ། ཕྱག་རྒྱ་ཆེན་པོ་བསྒོམས་ནས་ཟུང་འཇུག་གཉིས་ཀྱིས་སངས་རྒྱའོ། །དབང་པོ་ཐ་མས་སྒྱུ་ལུས་མ་ཟིན་ན་མངལ་སྒོ་དགག་དགོས་ཏེ། ཆགས་ལམ་གྱི་དབང་ཐོབ་པ་ཞིག་ཡིན་ན། ཕ་མ་གཉིས་སྦྱོར་བ་བྱེད་པ་མཐོང་དུས་སུ་སྔར་གྱི་བླ་མ་ཡབ་ཡུམ་དང༌། དབང་གི་ཉམས་དྲན་པར་བྱས། གཏུམ་མོ་བ་ཡིན་ན་བདེ་སྟོང་གི་ཏིང་ངེ་འཛིན་དེ་དུས་དེར་དྲན། ད་ལྟ་ནམ་དྲན་དྲན་གྱིས་ཤི་བ་ཡིན་སྙམ་དུ་བསམ་པ་ཡིན། དེ་བཞིན་དུ་སེམས་སམ། སྒྱུ་མའམ། ལྷའི་སྐུའམ། ཕྱག་རྒྱ་ཆེན་པོའམ།གཏུམ་མོ་བ་ཡིན་ན་བདེ་སྟོང་གི་ཏིང་ངེ་འཛིན་དུས་དེར་དྲན། ད་ལྟ་ནམ་དྲན་དྲན་གྱི་ཤེས་པ་ཡིན། འདི་བར་དོ་ཡིན་སྙམ་དུ་བསམ། དགེ་སྦྱོར་དྲན་པ་གལ་ཆེ།

ད་ལྟ་བས་བཅུ་དྲུག་འགྱུར་གྱིས་རྨི་ལམ་གསལ། དེ་བས་བཅུ་དྲུག་འགྱུར་གྱིས་བར་དོ་གསལ། མདོར་ན་སྲེད་ལེན་ཁེགས་ན་སྐྱེ་བ་མེད་པ་ཡིན་ནོ། མ་གོམས་པ་ཤས་ཆེ་བ་ཞིག་གིས་དགག་དགོས་པ་ཡིན། ཡང་ན་མིག་སེར་སྦྱངས་པ་ཞིག་དགོས། ཡུད་ཙམ་ཞིག་གཉེན་པོ་དེ་གང་རུང་བསྟེན་ཚུགས་ན་དེས་ཕ་མའི་དུས་གནད་ཡོལ་ནས་འགྲོ་བས་སྐྱེས་གནས་བཞི་ཀ་ཁེགས་པ་ལ་ནི་ད་ལྟའི་དུས་སུ་དབང་པོ་ལྔ་ཡུལ་ལྔའི་དབང་དུ་མི་འགྲོ་བ་ཞིག་དགོས་པ་ཡིན། ཁྲིམས་ཉིས་བརྒྱ་ལྔ་བཅུ་ཡང་སྐྱེ་བའི་སྒོ་རེ་རེ་ཁོག་པ་ཡིན། །དེ་ནས་མངལ་སྒོ་བསྡམ་ནས་བདེ་བ་ཅན་ལ་སོགས་པར་རིན་པོ་ཆེའི་པདྨའམ། བྱང་ཆུབ་ཀྱི་ཤིང་ལ་སོགས་པར་ཤེས་པ་གཏད་པས་དེས་དེར་སྐྱེ་སྟེ། ཚེགས་མེད་པར་དྲན་པས་ཆོག་གོ།འདི་གཉིས་སྤྱིར་ལུགས་འདྲ་སྟེ། ཁྱད་པར་ནི་ལྷ་གསལ་བ་དཔྲལ་བའི་ཚེགས་སུ་ཟིལ་པ་ཁྲོམ་གྱིས་འོང༌། ཐབས་ལམ་རྣམས་ཀྱིས་མངལ་སྒོ་ནི། མངལ་དུ་སྐྱེས་ན་ཡང་བླ་མ་དཀོན་མཆོག་ལ་མཆོད་པ་རྒྱ་ཆེན་པོ་བྱས་ལ། བྱང་ཆུབ་ཏུ་སེམས་བསྐྱེད། ཡི་དམ་ལྷ་བསྒོམས་ནས་ཞུགས་ན་མའི་བ་སྤུའི་བུ་ག་ན་ཚུར་ལ་ཡང་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཀྱང་ཆོས་གསུང་བའོ། །ཤེས་བཞིན་དུ་མངལ་དུ་འཇུག །ཤེས་བཞིན་དུ་གནས། ཤེས་བཞིན་དུ་བྱུང་ནས། ཨ་མ་སྐུ་ཁམས་བདེ་འམ་ཟེར་བ་སློབ་དཔོན་ཀླུ་སྒྲུབ་བཞིན་དུ་འབྱུང་བ་ཡིན་ཏེ། མངལ་གྱིས་དྲི་མས་མ་གོས་པ་ཡིན། གོང་གི་ཨ་ཧིག་གིས་གདམས་ངག་གིས་རླུང་གྱེན་དུ་ལྷག་པར་ཡང་ཕན། འོག་རླུང་ཐུར་དུ་འཇུག་པ་ལ་ཡང་ཨ་ཧིག་གི་གདམས་ངག་ཤིན་ཏུ་ཕན་གསུངས་སོ། །རྗེ་རིན་པོ་ཆེ་འབྲི་ཁུང་པའི་གདམས་ངག་ལགས་སོ། །། དབེན་གསུམ་ཆེན་མོ་ལས་ཐོབ། ཡི་གེ་འདི་རྣམས་རིན་པོ་ཆེ་ཉིད་ཀྱིས་ཐུགས་ཉམས་སུ་བཞེས་པས་ཡི་གེར་བཀོད་པའོ།། །། ༄། །རྒྱུད་སྡེ་གཅིག་དྲིལ་གྱི་ཞུ་ལན།། ན་མོ་གུ་རུ། རྗེ་མར་པས་ནཱ་རོ་པ་ཆེན་པོ་ལ་གསོལ་བ། རྒྱུད་སྡེ་སོ་སོའི་མན་ངག་དེ་ལྟར་ཏེ།

སྤྱིར་དྲིལ་ནས་སྒོམ་ན་ཇི་ལྟར་སྒོམ་ཞུས་པས། རྗེ་ནཱ་རོ་པ་ཆེན་པོའི་ཞལ་ནས། ཀུན་རྫོབ་ཀྱི་བདེན་པ་སྒྱུ་ལུས་ཏེ་ཐབས། དོན་དམ་པའི་བདེན་པ་འོད་གསལ་ཏེ་ཤེས་རབ། དེ་གཉིས་ཟུང་དུ་འཇུག་པ་ནི་ཐབས་ཤེས་གཉིས་སུ་མེད་པའོ། །དེ་རྣལ་འབྱོར་པའི་རྒྱུད་ལ་སྦྱར་ན། རླུང་ནང་དུ་བཅུག་ནས་བསྒོམས་པས། སྣང་བ་སྒྱུ་མར་ཤེས་པས་སྒྱུ་ལུས་ཏེ་ཐབས། སྒྱུ་ལུས་འོད་གསལ་དུ་ཤེས་པས་དོན་དམ་ཏེ་ཤེས་རབ། དེ་གཉིས་སུ་མེད་པ་ནི་ཟུང་འཇུག་གོ །དེ་ཇི་ལྟར་ཉམས་སུ་བླང་ན་བསྐྱེད་རིམ་སྔོན་དུ་སོང་བས་ཡིག་འབྲུ་གསུམ་ལུགས་འབྱུང་ལུགས་ལྡོག་ལ་སློབ་བོ། །དེ་ནས་རླུང་ནང་དུ་བཅུག་ནས། རྩ་ཨ་ཝ་དྷུ་ཏིའི་ནང་དུ་རླུང་དང་བྱང་ཆུབ་སེམས་ལ་སྦྱངས་ཏེ་ལྟེ་བའི་ཨ་ལ་དམིགས་པ་གཏད། དེ་ནས་ལྟེ་བའི་མེ་ལ་དམིགས་པ་གཏད། དེ་ནས་ལྟེ་བའི་མེ་ལས་མེ་རླུང་གི་རང་བཞིན་རྟ་རྔ་ཙམ་འབར་བས་སྤྱི་བོའི་ཧཾ་ལ་བྱང་སེམས་བ་ཐག་ཙམ་བབས་པར་བསམ་སྟེ། དེ་ལྟར་བདེ་ལྷག་ལྷག་པ་ཡང་ཡང་བསམ། འབྱུང་ཡང་འབྱུང་ངོ༌། །དེ་ནས་མཇུག་ཏུ་དེ་གཉིས་གཅིག་ཏུ་འདྲེས་པས་ལུས་ཀྱང་དེ་ལ་ཐིམ་སྟེ། སྣང་ལ་རང་བཞིན་མེད་པའི་སྒྱུ་ལུས་སོ། །དེ་ཡང་རིམ་གྱིས་ཐམས་ཅད་སྟེ་འོད་གསལ་དུ་འཇུག་གོ །དེ་ནས་འཆི་ན་འཕོ་བ་སྐབས་དང་སྦྱར་ལ་འཕོ་སྟེ། གཞན་དུ་བླ་མའི་གདམས་ངག་གོ །དཔལ་ནཱ་རོ་པ་ཆེན་པོ་ལ་རྗེ་མར་པས་བརྒྱུད་སྡེ་བཞི་གཅིག་དྲིལ་གྱི་གདམས་པ་ཞུས་པ་རྫོགས་སོ།། ༄། །ཟབ་ཆོས་ཀྱི་སྙིང་གཏམ་ཉི་ཤུ་རྩ་གཅིག་མ།། ན་མོ་རཏྣ་གུ་རུ། །སེམས་ཉིད་ངོ་བོ་ཉིད་ཀྱི་སྐུ། །ལྷུན་གྱིས་གྲུབ་ཅིང་འདུས་མ་བྱས། །སྨྲ་བསམ་ཤེས་བརྗོད་ཡུལ་ལས་འདས། །རྗེ་རིན་པོ་ཆེ་ལ་ཕྱག་འཚལ་ལོ། །ཚད་མེད་ཐུགས་རྗེའི་མཆོག་མངའ་བ། །འདྲེན་པ་བཅོམ་ལྡན་ཆོས་ཀྱི་རྗེ། །དགོན་པོ་དེ་ཡི་ཞལ་སྔ་ནས། །གསུངས་པ་བདུད་རྩི་ལྟ་བུའི་ཆོས། །དང་པོ་རང་ཉིད་དབེན་གནས་སུ། །བྱང་ཆུབ་མཆོག་ཏུ་སེམས་བསྐྱེད་ནས། །རང་གི་ལུས་འདི་ཡི་དམ་ལྷ། །རྒྱན་དང་ཆ་ལུགས་གསལ་བར་བསྒོམ། །བླ་མ་སྙིང་གི་དབུས་སུ་བསྒོམ། །རང་གི་སེམས་ཉིད་མ་བཅོས་པ། །ལྷོད་ཀྱིས་གློད་ལ་བཞག་པར་བྱ། །སེམས་མ་བཅོས་པ་ཡི་གོ་བ་དེ། །བཟང་ངན་རྣམ་རྟོག་གང་ཡང་ནི། །ཡིད་ལ་བྱེད་པ་མེད་པར་བཞག

།བྲམ་ཟེ་ཆེན་པོའི་ཞལ་སྔ་ནས། །ཡིད་ལ་མི་བྱེད་ཕྱག་རྒྱ་ཆེན་པོའི་སྐུ། །འབྲས་བུ་གང་ལའང་རེ་བ་མ་བྱེད་རྣལ་འབྱོར་པ། །གསུང་བའི་དོན་མཆོག་འདི་ཉིད་ལ། །རྟག་ཏུ་མཉམ་པར་གཞག་པར་བྱ། །སྐབས་སྐབས་དགེ་བའི་རྩ་བ་བསྔོ། །དེ་རྗེ་ཡི་ལྔ་ལྡན་སྙིང་གཏམ་ཡིན། །ནན་ཏན་ཆེན་པོ་དེ་ཉིད་ཀྱིས། །ལན་བདུན་བར་དུ་ཉམས་ལྟས་པས། །འགྲོ་འཆགས་ཉལ་འདུག་ཐམས་ཅད་དུ། །ཕྱི་ཡི་ཡུལ་དུ་བསྲེས་ལ་བསྒོམ། །ཕྱི་ཡི་སྣང་བ་སྣ་ཚོགས་ལ། །སྟོང་པ་ཉིད་ཀྱི་བཟོ་མི་བྱ། །ནང་གི་རང་གི་སེམས་ཉིད་ལ། །བསྒོམ་བྱ་སྒོམ་བྱེད་ལས་མ་བཅོལ། །སེམས་ཉིད་མ་བཅོས་དེ་ཉིད་ལ། །སེང་ངེ་ཡེ་རེ་དེ་ཉིད་ལ། །དྲན་པ་མ་ཡེངས་གནས་པར་བྱ། །སྟོང་པ་ཉིད་དེ་སེམས་ཀྱི་གཤིས། །མ་བཅོས་མཉམ་པར་བཞག་པ་ལས། །སྒོམ་པ་བློ་ཡི་མདུད་པ་ཞིག །ཐ་མལ་པ་ཡི་རིག་པ་འདི། །ཇི་ལྟར་གནས་པ་དེ་ལྟར་བཞག །འདི་སངས་རྒྱས་སྒམ་པོས་མ་མཛད་ལ། །སེམས་ཅན་གླེན་པས་བཅོས་པ་མེད། །གཤིས་སམ་བབས་ཀྱིས་གནས་ལུགས་ཡིན། །ཕྱག་རྒྱ་ཆེན་པོ་བྱ་བ་དེ། །རང་གི་སེམས་ཉིད་འདི་རང་ཡིན། །སེམས་ཀྱི་རང་བཞིན་འོད་གསལ་བ། །དེ་ལ་མ་ཡེངས་སྐྱོང་བ་དེ། །གཉུག་མ་ཆོས་སྐུར་གོ་བ་ཡིན། །ཕྱག་རྒྱ་ཆེན་པོའི་བོགས་འདོན་དེ། །བླ་མ་དམ་པའི་མོས་གུས་ཡིན། །ཉམས་མྱོང་ཆོས་སྐུར་གོ་བ་དེ། །ཕྱག་རྒྱ་ཆེན་པོའི་རྟོགས་པ་ཡིན། །འཁོར་འདས་བདེ་སྐྱིད་འབྱུང་བ་དེ། །ཕྱག་རྒྱ་ཆེན་པོའི་ཡོན་ཏན་ཡིན། །སྐུ་གསུམ་འགྲོ་དོན་བྱེད་པ་དེ། །ཕྱག་རྒྱ་ཆེན་པོའི་འབྲས་བུ་ཡིན། །མཚན་ལྡན་བླ་མ་དམ་པ་ལ། །ཆོས་ཀྱི་སྐུ་ཡི་མོས་གུས་བྱ། །ཕྱག་རྒྱ་ཆེན་པོའི་དམ་ཚིག་ཡིན། །དེ་ཕྱག་རྒྱ་ཆེན་པོའི་སྙིང་གཏམ་ཡིན། །ནད་དང་གནོད་པ་སྡུག་བསྔལ་ལ། །བླ་མ་ལྟེ་བའི་འོག་ཏུ་བསྒོམ། །ཕྱག་རྒྱ་ཆེན་པོའི་ངང་ལ་བཞག །གེགས་སེལ་གནད་ཀྱི་སྙིང་གཏམ་ཡིན། །ཉོན་མོངས་རྣམ་རྟོག་སྐྱེས་པ་རྣམས། །ལམ་དུ་བཏང་ལ་སེམས་བསྐྱེད་བྱ། །ཡི་དམ་བླ་མ་གསལ་བར་བསྒོམ། །ཕྱག་རྒྱ་ཆེན་པོའི་ངང་ལ་བཞག

།མི་རྟོག་ཆོས་སྐུ་ཡེ་ཤེས་ཡིན། །རྣམ་རྟོག་དབང་དུ་གཞན་དབང་འདུ། །བཅུ་ཆོས་གནད་ཀྱི་སྙིང་གཏམ་ཡིན། །ཤི་ཡང་འདོད་ཆགས་སྤྱོད་པ་སྤང༌། །ཚུལ་ཁྲིམས་མིག་འབྲས་བཞིན་དུ་བསྲུང༌། །འདོད་ཆགས་སྐྱེ་བར་བྱེད་པ་ཡི། །ཕུན་སུམ་ཚོགས་པ་རྣམ་ལྔ་བསྟེན། །འདོད་ཆགས་ཐོལ་གྱིས་སྐྱེས་པ་དང༌། །ལམ་དུ་གཏང་ལ་སེམས་བསྐྱེད་བྱ། །རང་ལུས་ཡི་དམ་ལྷར་བསྒོམས་ནས། །བླ་མ་ཕྱག་རྒྱ་ཆེན་པོ་བསྒོམ། །ཤེར་སྙིང་ཚར་རེའི་ཡུན་དུ་བསྒོམ། །འདོད་ཆགས་བྲལ་ནས་བདེ་བ་འགྱུར། །བདེ་བ་དགེ་སྦྱོར་སྟོབས་སུ་འགྱུར། །དེ་སུམ་ཆོས་གནད་ཀྱི་སྙིང་གཏམ་ཡིན། །ལུས་པོ་ཙོག་པུའི་འཁྲུལ་འཁོར་བྱ། །ཡི་དམ་ལྷ་ཡི་སྟོང་ར་ཡི། །ལྟེ་བའི་འོག་ཏུ་གཏུམ་མོའི་མེ། །ལུག་རིལ་མཐེ་བོང་ཙམ་དང་ནི། །བྱ་སྒོང་ཙམ་དང་བླ་མ་བསྒོམ། །ཐིག་ལེའི་སྟོབས་འཕེལ་འདོད་ཆགས་སྐྱེ། །ཡོན་ཏན་དགའ་བཞི་རིམ་གྱིས་འཆར། །འདོད་ཆགས་མི་སྤང་སྡེབས་ལ་བསྒོམ། །མས་བརྟན་དགའ་བ་རྣམ་པ་བཞི། །བདེ་སྟོང་ཡེ་ཤེས་རྒྱུད་ལ་སྐྱེ། །དེ་ལ་ཡོན་ཏན་དཔག་མེད་འབྱུང༌། །དྭངས་མས་སྤྱི་བོ་གང་ཙམ་ན། །སྐུ་བཞི་ཡེ་ཤེས་ལྔ་ཡི་བདག །རྡོ་རྗེ་འཆང་ཆེན་ཐོབ་པ་ཡིན། །གཏུམ་མོ་གནད་ཀྱི་སྙིང་གཏམ་ཡིན། །ཉིན་པར་ཕྱག་རྒྱ་ཆེན་པོ་བསྒོམ། །སྲོད་དང་གུང་ལ་གཏུམ་མོ་བསྒོམ། །ཐོ་རངས་གེའི་ཉལ་སྟབས་བྱ། །ལྟེ་འོག་ཉི་མའི་གདན་སྟེང་དུ། །བླ་མ་དཔལ་ལྡན་ཧེ་རུ་ཀཿ །ཉི་མ་འབུམ་གྱི་གཟི་བརྗིད་འབར། །ཁོང་པ་འོད་ཀྱི་གང་བར་བསྒོམ། །ཡང་ན་ཕྱག་ཆེན་ངང་ནས་བསྐྱང༌། །དྲན་པ་མ་ཡེངས་བསྒོམ་གྱུར་ན། །གཉིད་ཀྱི་དངོས་པོར་གྱུར་པ་དེ། །གསལ་སྟོང་ནམ་མཁའི་མཐའ་དབུས་མེད། །གཉིད་ལ་གཉིད་དུ་ཤེས་པ་དང༌། །ཕྱག་རྒྱ་ཆེན་པོའི་ཏིང་འཛིན་འཆར། །གཉིད་དང་མ་གཉིད་ཁྱད་པར་མེད། །འོན་ཀྱང་ད་རུང་སད་རྒྱུ་ཡོད། །དེ་འོད་གསལ་གནད་ཀྱི་སྙིང་གཏམ་ཡིན། །མདུན་དུ་ཡི་དམ་ལྷ་སྐུ་བཀྲམ། །གཟུགས་བརྙན་མེ་ལོང་ནང་ཤར་གཞུག

།མེ་ལོང་ལྷ་སྐུ་ལེགས་བལྟས་ལ། །སྤྱི་བོ་ནས་ནི་ལུས་ལ་བལྟ། །རང་ལུས་ལྷ་སྐུར་གསལ་གདབ་ཅིང༌། །མེ་ལོང་ནང་གི་གཟུགས་བརྙན་བཞིན། །སྣང་ལ་རང་བཞིན་མེད་པར་བསྒོམ། །སྤྱོད་ལམ་རྣམ་བཞིར་དེ་ལྟར་བྱ། །བསྟོད་སྨད་དུ་མའི་བྱེ་བྲག་རྣམས། །དགའ་དང་མི་དགའི་རྣམ་རྟོག་སྤང༌། །སྒྱུ་མ་ལྟ་བུར་བསྒོམ་པར་བྱ། །དེ་སྒྱུ་ལུས་གནད་ཀྱི་སྙིང་གཏམ་ཡིན། །ཉིན་པར་ཅི་མཐོང་ཅི་དྲན་རྣམས། །རྨི་ལམ་འདུན་པ་དྲག་ཏུ་བྱ། །ནུབ་མོ་རྨི་ལམ་རྨིས་པ་རྣམས། །རྨི་ལམ་དག་ལ་རྨི་ལམ་དུ། །ཤེས་པར་བྱས་ལ་གདམས་ངག་བྱ། །ཉིན་པར་དགེ་སྦྱོར་གང་བྱེད་ཀྱང༌། །རྨི་ལམ་ཡིན་པར་ཤེས་པར་བྱ། །དེ་རྨི་ལམ་གནད་ཀྱི་སྙིང་གཏམ་ཡིན། །འཕོ་དུས་ལྔ་ལྡན་བསྒོམས་རྗེས་ལ། །ཁྲུ་གང་ཙམ་གྱི་ནམ་མཁའ་ལ། །བླ་མ་སྤྱི་བོའི་གཙུག་ཏུ་བསྒོམ། །ཧཱུཾ་དམར་ལྟེ་བའི་འོག་ཏུ་བསྒོམ། །ཚངས་པའི་བུ་ག་ནས་ཐོན་ཏེ། །བླ་མའི་ཐུགས་ཀར་ཐིམ་པར་བསྒོམ། །གཞུ་བདུངས་ཁབ་མིག་རྒྱུད་པ་ལྟར། །རྩེ་གཅིག་གཏད་ལ་ཡེངས་མི་གཞུག །དབུགས་དེ་ལས་སོང་སྟེ་བླ་མ་དང༌། །གཉིས་སུ་མེད་པར་འཚང་རྒྱ་ཞིང༌། །འཇའ་ཡིས་ནམ་མཁའ་འཁྲིགས་པར་འགྱུར། །རྣམ་ཤེས་བླ་མར་འཕོ་བ་ཡིན། །དེ་འཕོ་བ་གནད་ཀྱི་སྙིང་གཏམ་ཡིན། །སྤྱིར་སེམས་ངོ་སྤྲོད་པའི་བླ་མ་ལ། །སངས་རྒྱས་དངོས་ཀྱི་འདུ་ཤེས་བསྒོམ། །དུས་དང་གནས་སྐབས་ཐམས་ཅད་དུ། །སྙིང་གི་དབུས་སུ་བསྒོམ་པ་ཡིན། །མོས་གུས་གནད་ཀྱི་སྙིང་གཏམ་ཡིན། །ལམ་གཏོང་སེམས་བསྐྱེད་ཡི་དམ་ལྷ། །མར་བསྲིང་དབང་ཆེན་ས་གཞིའི་བར། །ཞབས་གཏད་དབུ་ཡི་མཐོ་དམན་ནི། །ཐ་མལ་ལུས་ཀྱི་སོར་བཞིར་བཞག །ཉེས་པ་རྟོག་པ་གྲང་བ་དང༌། །ཚད་པ་བྱིང་རྒོད་ཆེ་བ་ན། །ཕྱག་ཆེན་གཏུམ་མོ་ཐིག་ལེ་ཨ། །རིམ་པ་བཞིན་དུ་བསྒོམ་པར་བྱ། །དེ་སུམ་ཁྲིད་གནད་ཀྱི་སྙིང་གཏམ་ཡིན། །དམ་ཚིག་ཐིག་ལེ་ཉམས་པ་ན། །རང་ལུས་ཡི་དམ་ཁོང་པའི་ནང། །གཙང་ཞིང་དག་ལ་སྟོང་པར་བསྒོམ། །བླ་མ་ཡི་དམ་མདུན་དུ་བསྒོམ། །མཆོད་འབུལ་གསོལ་བ་བཏབ་བྱས་ནས། །འོད་དུ་ཞུ་ནས་རང་ལུས་ནི། །རྐྱལ་པ་ཞོ་ཡིས་གང་ལྟར་བསྒོམ། །དེ་ནས་རིམ་གྱིས་ཕྱག་ཆེན་གྱི། །ངང་ལ་མཉམ་པར་བཞག་པར་བྱ། །ཐིག་ལེ་གནད་ཀྱི་སྙིང་གཏམ་ཡིན། །མ་ཉིད་བུ་ལ་བྱམས་པའམ། །བུ་ཉིད་མ་ལ་བྱམས་པ་བཞིན། །བྱམས་པའི་ངོ་བོ་ཚད་མེད་ཡིན། །ནམ་མཁའ་མཉམ་པའི་མ་རྒན་ལ། །རྒྱ་ནི་ཚད་མེད་རིམ་བཞིན་བསྒོམ། །བསྙེན་སྒྲུབ་ཚད་དུ་བསྐྱལ་ནས་ཀྱང༌། །རྒྱུད་ལ་སྟབས་ཀྱིས་བསྐྱེད་ནས་ཀྱང༌། །དེ་ནི་སྒྲུབ་པ་ཚད་མེད་ཡིན། །བསྙེན་སྒྲུབ་ཐེམས་ནས་ལས་ལ་སྦྱོར། །ལོག་རྡུགས་འཁྱམས་གསུམ་མ་སོང་བར། །ལས་རྣམས་གྲུབ་པ་འབྲས་བུ་ཡིན། །བྱམས་པ་བསྒོམ་ཡུལ་ཡུལ་ལ་ནི། །མ་ལྟར་མ་བྱུང་རང་ལ་བྱུང༌། །དེ་ནི་ལོག་སྟེ་ཞེ་སྡང་ཡིན། །ཡུལ་དང་རང་ལ་མ་བྱུང་རྡུགས། །གཞན་ལ་བྱུང་ན་འཁྱམས་པ་ཡིན། །གསུམ་པོ་སྤངས་ལ་གནད་དུ་བསྣུན། །དེ་བྱམས་པ་གནད་ཀྱི་སྙིང་གཏམ་ཡིན། །ཐོ་རངས་རྩ་ཟུག་ཞི་བའི་དུས། །བྱང་ཆུབ་སེམས་ལས་སྐྱེས་པ་ཡི། །ཡི་དམ་ལྷ་ཡི་གཟུགས་གྲུབ་ནས། །འཁྲུལ་འཁོར་གསུམ་དང་མ་བྲལ་བར། །རྐང་པ་གཡོན་པར་ལག་གཡོན་བསྐྱོད། །ལྟུང་བ་ཞག་ཏུ་མི་འཇོག་ཅིང༌། །རྗེས་ལ་བསྔོ་བའི་རྒྱ་ཡིས་བཏབ། །དེ་གཡོན་པ་ཀུན་སྤྱོད་ཀྱི་སྙིང་གཏམ་ཡིན། །བླ་མ་སྙིང་དབུས་ལྟེ་བའི་འོག

།སྐབས་དང་སྦྱར་ལ་བསྒོམ་པར་བྱ། །བྱང་ཆུབ་སེམས་གཉིས་དབྱེར་མེད་པའི། །རང་བྱུང་ཕྱག་རྒྱ་ཆེན་པོ་བསྒོམ། །ཡེ་ཤེས་ཕྱག་རྒྱ་ཆེན་པོར་བསྒོམ། །ཐུན་བཞིར་མཉམ་པར་བཞག་ནས་ཀྱང༌། །ཐུན་མཚམས་ལུས་ངག་དགེ་སྦྱོར་བྱ། །ཉམས་ལེན་གནད་ཀྱི་སྙིང་གཏམ་ཡིན། །ལམ་གཏོང་སེམས་བསྐྱེད་ཡི་དམ་ལྷ། །སྟོང་ར་སྔོན་འགྲོ་བཞི་བསྒོམ་ནས། །དངོས་གཞི་ཚད་པ་བདུད་རྩི་གྲང་བ་མེ། །ལྟེ་བའི་འོག་ཏུ་བསྒོམ་པར་བྱ། །རླུང་ལ་གསེར་རྡོར་ཐུར་དུ་འཕང༌། །གག་ལྷོག་ནད་ལ་སྙིང་དབུས་སུ། །བླ་མའི་སྐུ་ལས་མེ་འབར་ནས། །མེ་ཡིས་ལུས་གང་མེ་ལྕེ་དེ། །ན་སར་ལྷོག་ལྷོག་འབར་བར་བསྒོམ། །འཁྲུགས་ལ་སྟོང་ར་གནད་དུ་ཆེ། །ནད་ལ་ལྟེ་འོག་སོར་བཞི་རུ། །བཅོམ་ལྡན་རྗེ་བཙུན་སྒྲོལ་མའི་སྐུ། །རྩེ་སོར་བཞི་པ་ཙམ་ཞིག་བསྒོམ། །འོད་ཟེར་ན་བུན་ལྟ་བུ་ཡིས། །ཁོང་པ་ཁྲིག་གིས་གང་བར་བསྒོམ། །རྨ་འབྲས་ཟེར་སྐྲན་མེས་འཚིག་ལ། །ན་སར་བླ་མ་དམ་པ་བསྒོམ། །དེ་དམིགས་པ་གནད་ཀྱི་སྙིང་གཏམ་ཡིན། །ཕྱག་རྒྱ་བཞི་ཡིས་ཉོན་མོངས་བསྡམས། །མེ་དང་རྡོ་རྗེ་ཐུར་འབབ་བསྒོམ། །གནས་འགྱུར་དམིགས་པ་མི་འགྱུར་བ། །འུར་འདེད་གནད་ཀྱི་སྙིང་གཏམ་ཡིན། །བསོད་སྙོམས་ཁྲིད་ནི་སྤྱི་ཡིན་ལ། །བྱེ་བྲག་གདམས་པ་ཟབ་མོ་ནི། །རྩ་གསུམ་འདུས་པའི་གཞལ་ཡས་དེ། །རྣལ་འབྱོར་མ་ཡི་གནས་ཡིན་པས། །རྗེ་བཙུན་རྡོ་རྗེ་རྣལ་འབྱོར་མ། །སྐུ་མདོག་ཕྱག་མཚན་རྒྱན་ཆ་ཅན། །འཁྱུད་གང་ཙམ་ཞིག་སྒོམ་པ་ཡིན། །ཕུན་སུམ་ཚོགས་པ་རྣམ་པ་ལྔ། །དབང་དུ་འདུ་ཞིང་ཆར་དུ་འབབ། །བསོད་སྙོམས་ལ་སོགས་རྙེད་པ་དང༌། །ཡོན་ཏན་དཔག་མེད་སྐྱེ་བར་གསུངས། །མན་ངག་ཟབ་མོའི་སྙིང་གཏམ་ཡིན། །ཡམས་ནད་ཆེན་པོ་བྱུང་དུས་སུ། །ནངས་པར་སྔ་མོ་ཐོ་རངས་དུས། །སེམས་བསྐྱེད་ཡི་དམ་ལྷ་བསྒོམ་ལ། །སྙིང་གི་དབུས་སུ་རྗེ་བཙུན་མ། །བཅོམ་ལྡན་འདས་མ་སྒྲོལ་མའི་སྐུ། །ནད་ཀྱི་འཇིགས་པ་སྐྱོབ་མཛད་མ། །སྔོ་ལྗང་འཁྱུད་གང་ཙམ་ཞིག་བསྒོམ། །དེ་ཡི་སྐུ་ལས་འོད་ཟེར་ནི། །ན་བུན་ལྟ་བུ་བྱུང་ནས་ཀྱང༌། །སྙིང་དང་ཁོང་པའི་ནང་གང་ནས། །ཁ་སྣ་བ་སྤུའི་བུ་ག་ནས། །བྱུང་ནས་གཞལ་ཡས་ཁང་དང་ནི། །ཡུལ་ཁམས་ཅི་ཙམ་འདོད་པ་འཁེངས། །རང་གི་སྣ་བུག་གཉིས་སུ་ནི། །བཅོམ་ལྡན་རྗེ་བཙུན་སྒྲོལ་མའི་སྐུ། །སོར་རེ་བ་གཉིས་བསྒོམ་ནས་ཀྱང༌། །འོད་ཟེར་ལྗང་གུའི་ཚུལ་དུ་ནི། །དབུགས་ཕྱིར་རྒྱུ་སྐུ་གཉིས་ལ་ཐིམ། །ནང་དུ་སྙིང་དབུས་སྐུ་ལ་ཐིམ། །དེ་ལྟར་བསྒོམས་པའི་བྱིན་རླབས་ཀྱིས། །ནད་ཡམས་དག་གིས་མི་ཚུགས་གསུངས། །འདི་སྲུང་བ་ཟབ་མོའི་སྙིང་གཏམ་ཡིན། །ཚན་ཆེན་གྲིབ་རྣམས་འབྱུང་བའི་རྒྱུ། །ཟས་གོས་ཆགས་སྡང་གནས་ལས་འབྱུང༌། །དེ་ལ་སྲུང་དང་འདོན་ཐབས་ནི། །དང་པོར་བྱང་ཆུབ་ཐུགས་བསྐྱེད་ནས། །རང་གིས་ལུས་འདི་ཡི་དམ་ལྷ། །སྐུ་ལུས་མེ་ཡི་རང་བཞིན་ལ། །མེ་ལས་གྲུབ་པ་ཉིད་དུ་བསྒོམ། །སྙིང་གི་དབུས་སུ་བླ་མ་བསྒོམ། །ཁོང་པའི་ནང་གང་སྣ་བུག་ནས། །རླུང་ནི་མེ་ཡི་རང་བཞིན་ལ། །དམར་པོ་ཤར་ཤར་བྱུང་ནས་ཀྱང༌། །ཉེས་པའི་ཚོགས་རྣམས་བསྲེགས་པར་བསམ། །བྱིན་རླབས་འབུལ་བ་བཞེས་ནས་ཀྱང༌། །གྲིབ་ཀྱིས་མི་ཚུགས་བསྲུང་བའི་མཆོག

།ཚན་ཆེན་གྲིབ་ཀྱི་ནོན་པའི་ཚེ། །སྔོན་འགྲོ་བཞི་པོ་བསྒོམ་ནས་ཀྱང༌། །གསང་བའི་གནས་དང་མཇུག་གུ་ཐུང༌། །གནས་དེར་མེ་ལས་གྲུབ་པ་ཡིན། །རྡོ་རྗེ་རྣལ་འབྱོར་མི་གཡོ་མགོན། །གང་རུང་བསྒོམ་ནས་སྐུ་ལས་ནི། །མེ་འབར་བཤང་ལམ་མཇུག་གུ་ཐུང༌། །ས་འོག་འདོམ་པ་བཅོ་བརྒྱད་ཙམ། །སྦྲུལ་ནི་ཁུང་དུ་འགྲོ་བ་ལྟར། །ཧྲིབ་ཧྲིབ་མར་ལ་འགྲོ་བར་བསམ། །ཡང་ན་རྩིག་པ་རེ་ལྡེའམ། །ཐལ་ཚན་ཆུ་ཡིས་སྦྱོར་བ་ལ། །སྟོང་པར་བྱེད་པ་འདམ་ཀ་ཡིན། །རྩེ་གཅིག་སྟོང་ར་གནད་དུ་ཆེ། །དེས་ནི་ཤ་དང་རུས་པ་ལ། །གྲིབ་ཞུགས་གཏིང་ནས་ཐོན་པ་ཡིན། །རྟགས་བྱུང་ཕྱག་རྒྱ་ཆེན་པོ་བསྒོམ། །གྲིབ་འདོན་གནད་ཀྱི་སྙིང་གཏམ་ཡིན། །འགྲོ་མགོན་བླ་མ་རིན་ཆེན་གྱི། །ཞལ་ནས་གསུངས་པའི་བདུད་རྩིའི་བཅུད། །སྙིང་གཏམ་ཉི་ཤུ་རྩ་གཅིག་འདི། །དྲན་པ་གསོ་ཕྱིར་ཡི་གེར་བྲིས། །འཁལ་འཁྲུལ་ནོར་པ་ཅི་མཆིས་པ། །གཉིས་མེད་རྡོ་རྗེ་རྣམ་དག་ལས། །ཆོས་རྗེ་བླ་མ་ཐོབ་པར་ཤོག། །ཤུ་བྷཾ།། ༄། །ཟབ་ཆོས་ཀྱི་རྩ་ཚིག་བསྡུས་དོན་ནོར་བུའི་ཕྲེང་བ།། བཅུ་ཆོས་ཀྱི་རྩ་ཚིག་ནི། རྣམ་པར་རྟོག་པའི་དབང་དུ་རྣམ་པར་མི་རྟོག་པ་ཕར་ཤོར་ན་རང་ཉིད་འགྲོ་བ་གཞན་གྱི་དབང་དུ་ཕར་འགྲོ། རྣམ་པར་མི་རྟོག་པའི་དབང་དུ། རྣམ་པར་རྟོག་པ་ཚུར་འདུས་ན། འགྲོ་བ་གཞན་རང་གི་དབང་དུ་ཚུར་འདུ།། ༈ །།སུམ་ཆོས་ཀྱི་མན་ངག་གསུམ་ནི། ཉོན་མོངས་པ་ལམ་དུ་གཏོང་བའི་མན་ངག བདེ་ཆེན་བྱང་ཆུབ་སེམས་ཀྱི་མན་ངག ཐེག་པ་ཆེན་པོ་གསང་སྔགས་ཀྱི་མན་ངག། ༈ །།སུམ་ཆོས་ཀྱི་རྩ་ཚིག་གསུམ་ནི། འཛིན་པ། འགྲེམས་པ། བརྟན་པ་གསུམ།། ༈ །།ལ་དོར་གྱི་རྩ་ཚིག་ནི། ལ་རང་དབང་དོར་བས། དགྲ་གཉེན་དུ་ཆོད་པའི་མན་ངག །ལ་གཞན་དབང་དུ་དོར་བས། རང་སྲོག་གཞན་ལ་འཆོར་བའི་མན་ངག རྣམ་རྟོག་སྤུ་རིས་ཀྱི་ས་མཚམས་ངོས་བཟུང་བའི་ངན་ངག། ༈ །།སུམ་ཆོས་འཁོར་ལོ་མའི་རྩ་ཚིག་ནི། སེམས་ཁ་ཏ་ན་གནས་ན། ཁ་ཏ་གླིང་ན་གནས། གླིང་ལ་བལྟ་ན་སེམས་གནས།

དེ་བརྡ་ཆོས་ཀྱི་རྩ་ཚིག་ཡིན། སེམས་གར་གནས་པ་ན་རླུང་གནས། རླུང་གར་གནས་པ་ན་སེམས་གནས།། ༈ །།བསྲེ་བའི་རྩ་ཚིག་ནི། འདོད་ཆགས་དབང་དང་བསྲེ་བ་ཚངས་པར་སྤྱོད་པའི་མན་ངག ཞེ་སྡང་འཕོ་བ་དང་བསྲེ་བ་ཐ་མལ་གྱི་ལུས་ངག་ཡིད་གསུམ་བཙན་ཐབས་སུ་ཕྲལ་བའི་མན་ངག གཏི་མུག་གཉིད་འོད་གསལ་དང་བསྲེ་བ་འོད་གསལ་དབང་མེད་དུ་འཛིན་པའི་མན་ངག །དེ་ཕྱིའི་རྩ་ཚིག་ཡིན། ནང་གི་རྩ་ཚིག་ནི། ཁྲག་འོ་མར་འཛག་པའི་མན་ངག་གོ། །འཁྲུལ་འཁོར་གསེར་སྲང་མ་ནི་ཟུར་ལ་གསལ་ལོ། །མན་ངག་དྲང་དོན་གྱི་རྩ་ཚིག་དང༌། བཀའ་བབས་ཀྱི་རྩ་ཚིག་ནི་གཞུང་ན་གསལ་ལོ། །ཞལ་གདམས་ཀྱི་འཁྲུལ་འཁོར་བཞི་ནི། འཁྲུལ་འཁོར་རྡོ་རྗེའི་བཞག་ཐབས། དམ་བཅའ་རྡོ་རྗེ་བརྟན་པོ། །མན་ངག་ཐོལ་བུ་གཟེར་བརྟན། དམིགས་པ་རྡོ་རྗེ་ཤོག་དྲིལ་ལོ།། ༈ །།རྩ་རླུང་མའི་རྩ་ཚིག་ནི། རྩ་རྩ་མིན། རླུང་རླུང་མིན། ཐིག་ལེ་ཐིག་ལེ་མིན།། ༈ །།རྡོ་རྗེ་ཐེག་བསྡུས་ཀྱི་རྩ་ཚིག་ནི། མ་བཅོས་པའི་ཤེས་པ་ངོས་བཟུང་བ་དང༌། མ་བཅོས་པའི་ངང་ལ་འཇོག་པ་དང༌། སྔ་ཕྱི་གཅིག་ཏུ་བསྲེ་བའི་མན་ངག་གིས་དངོས་པོ་ཐམས་ཅད་རོ་གཅིག་ཏུ་སྙོམས་པས་འབྲས་བུ་ནམ་མཁའ་ལྟར་འཆར་བ་དང་བཞིའོ།། ༈ །།བར་དོ་སྨར་ཁྲིད་ཀྱི་རྩ་ཚིག་ནི། དགྲ་བཞི་དབང་དུ་བསྡུ་བ། རིགས་དྲུག་གི་སྣང་བ་ལམ་དུ་འཁྱེར་བ། དག་སྣང་དབྱིངས་སུ་སྐྱེལ་བའོ།། ༈ །།ལམ་ཚོགས་པ་གསུམ་ལྡན་གྱི་རྩ་ཚིག་ནི། བྱང་ཆུབ་སེམས་ཀྱི་མན་ངག གཡོན་པ་ཀུན་སྤྱོད་ཀྱི་མན་ངག ལྟུང་བ་ཞག་ཏུ་མི་འཇོག་པའི་མན་ངག་གོ། ༈ །།གསེར་ཁུག་མའི་རྩ་ཚིག་ནི། ཀུན་གཞི་གཉུག་མའི་ངོ་སྤྲོད། མཉམ་རྗེས་ཟུང་འཇུག་གི་ཉམས་ལེན། སྦྲུལ་མདུད་ནམ་མཁའ་མདུད་འགྲོལ་གྱི་གདམས་པ། ཞལ་གདམས་ནི། མ་བུའི་ངོ་སྤྲོད། མ་བུའི་ངོས་འཛིན་ནི། སེམས་ཀྱི་རང་བཞིན་འོད་གསལ་དུ་གནས་པ་དེ་མ་ཡིན་ལ། སེམས་བྱུང་གི་རྟོག་པ་ཚོགས་དྲུག་གི་སྣང་བ་འདི་བུ་ཡིན་ནོ། །འདོད་ཆགས་ཀྱི་རྟོག་པ་ཐོལ་གྱིས་སྐྱེས་པ་དེ།

བདེ་སྟོང་གི་ཏིང་ངེ་འཛིན་གྱིས་རོ་མྱོང་ཞིང༌། རྟོག་པ་ཁ་ཕྱིར་རྒྱུད་ན། རང་ཉིད་གཞན་དབང་དུ་འགྲོ་བ་ཡིན་ནོ། །ནང་བདེ་སྟོང་གི་ཏིང་ངེ་འཛིན་དེ། ཕྱི་ཉོན་མོངས་པ་འདོད་ཆགས་ཀྱི་དབང་དུ་འགྲོ་བའོ། །གནས་སྐབས་སུ་རང་ཉིད་ཕྱི་རོལ་ཀྱི་ཕོ་མོ་འདོད་ཆགས་ཀྱི་དབང་དུ་འགྲོ་ཞིང་སྡོམ་པ་འཆོར། འདོད་ཆགས་ཀྱི་ས་བོན་བཏབ་པ་ལ་བརྟེན་ནས། མཐར་ཐུག་ཡི་དྭགས་ཀྱི་གནས་སུ་སྐྱེ། རྟོག་པ་གཞན་དེས་འགྲེའོ། །རྣམ་པར་མི་རྟོག་པ་ངང་དུ་ཆུ་ལ་ཉ་འཕར་བ་བཞིན་དུ་རྟོག་པ་དེ་ཐོལ་གྱིས་སྐྱེས་པ་དེ། ཁ་མ་བརྒྱུད་པར་ཆུ་ལ་ཆུ་བཞག་པ་བཞིན་དུ། མཉམ་བཞག་གི་ངང་དུ་རོ་མྱོང་ན། གཞན་རྣམས་རང་གི་དབང་དུ་ཚུར་འདུ་བ་ཡིན་ཏེ། ཕྱིའི་ཉོན་མོངས་པ་འདོད་ཆགས་ཀྱི་རྟོག་པ་དེ། ནང་ཏིང་ངེ་འཛིན་གྱིས་དབང་དུ་འདུས་པ་ཡིན་ཏེ། གནས་སྐབས་སུ་འདོད་ཆགས་ཅན་ཐམས་ཅད་རང་ལ་ཚུར་འདུ། དགོས་པ་སྒྲུབ་བོ། །དེ་བཞིན་དུ་མཐར་ཐུག་གི་དུས། རང་ཉིད་ལོངས་སྤྱོད་རྫོགས་པའི་སྐུ་ཐོབ་པའི་ཚེ་ནའང༌། འཁོར་ཐམས་ཅད་རྟེན་ཐིག་ལེའི་བདེ་ཤས་དང༌། རྟེན་པ་ཐིག་ལེའི་བདེ་སྟོང་གི་ཏིང་ངེ་འཛིན་གྱི་སྟོབས་ཡོད་པ་འབའ་ཞིག་འབྱུང་བར་འགྱུར་རོ། །རྟོག་པ་གཞན་དབང་དུ་འདུས་པའང་དེས་འགྲེའོ། །དེ་ནས་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ་བའི་ཕྱིར་དུ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྐྱེད་པར་བྱའོ། །དེ་ནས་རང་གི་ལུས་པོ་སྤྱི་བོའི་གཙུག་ནས་རྐང་པའི་མཐིལ་ཡན་ཆད་དུ། ཡི་དམ་ལྷའི་རྒྱན་ཆ་ལུགས་མ་ཚང་བ་མེད་པར་བསྒོམ། འཛིན་པ་ནི་ཉོན་མོངས་པ་འདོད་ཆགས་ཀྱི་ངོ་བོ་ལ་བལྟའོ། །འགྲེམས་པ་ནི་ལྷ་སྒོམ་པའོ། །བརྟེན་པ་ནི་ཕྱག་རྒྱ་ཆེན་པོ་སྒོམ་པའོ། །ལ་རང་དབང་དུ་དོར་བ་ནི། ཉོན་མོངས་པའི་རྟོག་པ་ཐམས་ཅད་སྐྱེ་མེད་ཀྱི་ངང་དུ་ཞི་ནས། སེམས་ཅན་ཐམས་ཅད་རང་དབང་དུ་འདུས་པའོ། །ལ་གཞན་དབང་དུ་དོར་བ་ནི། ཏིང་ངེ་འཛིན་ཉོན་མོངས་པའི་དབང་དུ་ཕྱིར་ཤོར་ན།

རང་ཉིད་དགྲ་ཐམས་ཅད་ཀྱི་དབང་དུ་ཕྱིར་འགྲོ་བའོ། །རྣམ་རྟོག་སྤུ་རིས་ཀྱི་ས་མཚམས་ངོས་བཟུང་བ། རྣམ་རྟོག་ཕྲ་ཞིང་ཕྲ་བ། སྤུའི་རི་མོ་ཙམ་ཚུན་ཆད་ཀྱང་མཉམ་གཞག་གི་ངང་དུ་རོ་མྱོང་དགོས། སེམས་གང་ན་གནས་པ་ན་རླུང་གནས་པ་ཡིན་པས་སེམས་ལུས་ཀྱིས་སྟོད་དུ་གནས་ན་ལས་ཀྱི་རླུང་དེ་གྱེན་ལ་ལོག་པས། ནད་རླུང་དང༌། མཛེ་ལ་སོགས་པ་བསྐྱེད། སེམས་སྨད་དུ་གནས་ན་ལས་ཀྱི་རླུང་དེ་ཐུར་ལ་ལོག་ནས་རང་མལ་དུ་ཞུགས་པས་ནད་མི་འོང་ངོ། །འདོད་ཆགས་ཀྱི་རྟོག་པ་བདེ་སྟོང་གི་ཏིང་ངེ་འཛིན་དང་བསྲེའོ། །ཞེ་སྡང་གི་རྟོག་པ་གསལ་སྟོང་དང་བསྲེའོ། །གཏི་མུག་གི་རྟོག་པ་འོད་གསལ་དང་བསྲེའོ། །ཚིག་དང་སྤྲོས་བཅས་ཀྱི་བསྲེ་བ་ནི་ཞལ་ལས་གསལ་ལོ། ༉ །ཁྲག་འོ་མར་འཛག་པའི་མན་ངག་ནི། བདེ་སྟོང་གི་ཏིང་ངེ་འཛིན་ལ་ཟེར་བ་ཡིན་ནོ། ༉ །འཁྲུལ་འཁོར་རྡོ་རྗེའི་བཞག་ཐབས་ནི། རྡོ་རྗེ་སྐྱིལ་ཀྲུང་བཅས་ལ་སེམས་མཉམ་པར་འཇོག་པ་ཡིན་ནོ། ༉ །དམ་བཅའ་རྡོ་རྗེ་བརྟན་པ་ནི། བདག་སྲོག་ལ་བབ་ཀྱང་ཐིག་ལེ་མི་འཆོར་བར་བྱ་སྙམ་པའོ། ༉ །མན་ངག་ཐེམ་བུ་གཟེར་བརྟན་ནི། ལག་པ་གཡོན་པའི་སྲིན་ལག་གིས་རྡོ་རྗེའི་རྩ་བའི་རྩ་བོ་ཆེ་མནན་ལ། དེའི་རྒྱབ་རྐང་པ་གཡོན་པའམ་ཕྱི་རྟིང་བས་མནན་པའོ། ༉ །དམིགས་པ་རྡོ་རྗེ་ཤོག་དྲིལ་ནི། རྩ་དབུ་མ་རྡོ་རྗེ་དང་བཅས་པ་ཤོག་དྲིལ་དྲིལ་བ་བཞིན་དུ་ཧྃ་གི་འོག་ཏུ་ཧྲིལ་ལི་ལི་འདྲིལ་བས། ཐིག་ལེ་ཐམས་ཅད་ཧྃ་ལ་དཀར་ཆི་ལི་ལི་ཐིམ་པར་བསམ། ༉ །རྩ་རྩ་མིན། རླུང་རླུང་མིན། ཐིག་ལེ་ཐིག་ལེ་མིན། ཞེས་པ་ནི། བྱང་ཆུབ་སེམས་ཀྱིས་ཟིན་པའི་རྩ་རླུང་ཐིག་ལེ་གསུམ་པོ་དེ། རྩ་རླུང་ཐིག་ལེ་ཡིན། ཉོན་མོངས་པས་ཀུན་ནས་བླང་པའི་རྩ་རླུང་ཐིག་ལེ་གསུམ་པོ་དེ། རྩ་རླུང་ཐིག་ལེ་མ་ཡིན་གསུང༌། ༉ །མ་བཅོས་པའི་ཤེས་པ་ངོས་བཟུང་བ་ནི། མཉམ་བཞག་ལ་ཟེར་རོ། ༉ །མ་བཅོས་པའི་ངང་ལ་འཇོག་པ་ནི། མཉམ་བཞག་སྐྱོང་བའོ། ༉ །སྔ་ཕྱི་གཅིག་ཏུ་བསྲེ་བ་ནི།

རྣམ་རྟོག་དང༌། ཆོས་སྐུ་དབྱེར་མེད་དུ་འཁྱེར་བའོ། །སྔ་ཕྱི་གཅིག་ཏུ་བསྲེས་པས་འབྲས་བུ་ནམ་མཁའ་ལྟར་འཆར་བའོ། །དེ་ལྟར་ཉམས་སུ་བླངས་པས། འཁོར་འདས་ཐམས་ཅད་ཆོས་སྐུར་རྟོགས་པ་ལ་ཟེར་བའོ། །དགྲ་བཞི་དབང་དུ་བསྡུས་ལ། རིགས་དྲུག་ལམ་དུ་འཁྱེར་བའོ། ༉ །དག་སྣང་དབྱིངས་སུ་སྐྱེལ་བ་ནི། དམར་ཁྲིད་ན་གསལ་ལོ། ༉ །ཀུན་གཞི་གཉུག་མའི་ངོ་སྤྲོད་ནི་སེམས་ཉིད་ཆོས་སྐུར་ངོ་སྤྲོད་པའོ། །མཉམ་རྗེས་ཟུང་འཇུག མཉམ་གཞག་དང༌། རྗེས་ཐོབ་ཀྱི་རྟོག་པ་དབྱེར་མེད་དུ་ཉམས་སུ་ལེན་པའོ། ༉ །སྦྲུལ་མདུད་ནམ་མཁའ་མདུད་འགྲོལ་ནི། རྣམ་རྟོག་གི་ངོ་བོ་ལ་བལྟ་བའོ། ༉ །བྱང་ཆུབ་སེམས་ཀྱི་མན་ངག་ནི་སེམས་བསྐྱེད་ལ་ཟེར། ལྟུང་བ་ཞག་ཏུ་མི་འཇོག་པ་ནི། བཤགས་པ་ལ་ཟེར་རོ། ༉ །གཡོན་པ་ཀུན་སྤྱོད་ནི། ལུས་ཀྱི་སྤྱོད་ཚད་གཡོན་གྱིས་ལ་ཟེར་རོ། །རྩ་ཚིག་བསྡུས་དོན་ནོར་བུའི་ཕྲེང་བ་རྫོགས་སོ།། །། ༄། །ཡིད་བཞིན་ནོར་བུ་དབང་གི་རྒྱལ་པོ་ལྟ་བུའི་གདམས་པ་བཅུ་ཆོས།། ཨོཾ་སྭསྟི། །བླ་མ་རིན་པོ་ཆེའི་ཞལ་ནས། གདམས་པ་འདི་ལ་ཐུན་མོང་དང་ཐུན་མོང་མ་ཡིན་པ་རྣམ་པ་གཉིས་ཡིན་ཞེས་གསུངས། དེ་ལ་ཐུན་མོང་བའི་དབང་དུ་བྱས་ན་སློབ་དཔོན་ནཱ་རོ་པ་དེས། སློབ་དཔོན་ཆེན་པོ་ཏིལླི་པ་ལོ་བཅུ་གཉིས་བསྟེན། དཀའ་བ་བཅུ་གཉིས་ཀྱིས་མཉེས་པར་བྱས་པའི་རྗེས་ལ། ནཱ་རོ་པ་སང་ནི་ཁྱོད་ཀྱི་གདམས་ངག་རྗེས་སུ་བསྟན་པར་བྱ་གསུང་བ་ཡིན་པར་གདའ། དེ་ལ་ནཱ་རོ་པའི་ཐུགས་དགོངས་ལ། ཐེངས་རེ་ནི་གླེང་སླང་ཕལ་པ་ཙམ་ཡང་མི་འོང་བ་ལ། དོ་ནུབ་འདི་ལྟ་བུ་གསུང་བ་དགོངས་ནས། དགའ་དྲགས་པས་དེའི་ནུབ་མནལ་ཡང་མ་ཕེབས་པ་ཡིན་པར་གདའ། དེ་ནས་ཕྱི་ནང་གི་དུས་སུ་བྱོན་པས། སློབ་དཔོན་ཏིལླི་པ་ཐང་ཆུང་ངེ་བ་ཞིག་གི་དཀྱིལ་ན་བཞུགས་ནས་འདུག་པའི་ཞབས་དྲུང་དུ་ཕྱིན་པས། སླེབ་པའི་དུས་མ་བྱུང་སྟེ། དེ་ནས་དབུགས་གབ་གུབ་ཅིག་གིས་སླེབ་པ་ལ། ནཱ་རོ་པ་མཎྜལ་ཕུལ་ཞིག་གསུང་བ་ལ་ཆུ་མ་རྙེད་ནས་སྐུ་ལུས་ཕུག་པའི་ཁྲག་གིས་ཆག་ཆག་བཏབ།

སྙན་བཅད་ནས་ཚོམ་བུ་མཛད་དེ་ཕུལ་བའི་རྗེས་ལ་གནང་བའི་ཆོས་དེ། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །བགྱི་བ་འདི་གསུངས་པ་ཡིན་པར་གདའ། འདི་ལ་ལུས་དངོས་པོའི་གནས་ལུགས། ལམ་ཉམས་སུ་བླང་བའི་རིམ་པ། འབྲས་བུ་སྐྱེ་བའི་རིམ་པ་དང་གསུམ། སེམས་དངོས་པོའི་གནས་ལུགས། ལམ་ཉམས་སུ་བླང་བའི་རིམ་པ། འབྲས་བུ་སྐྱེ་བའི་རིམ་པ་དང་གསུམ་ལགས། དེ་ལ་ལུས་དངོས་པོའི་གནས་ལུགས་ནི། སློབ་དཔོན་ཏིལླི་པའི་ཞལ་ནས། ལུས་འདི་བྱང་ཆུབ་རྣམ་ལྔ་དང༌། །རྩ་དང་བྱང་ཆུབ་སེམས་དང་ནི། །མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་འདི་གནས་པ་ཡིན། །བགྱི་བ་གསུང༌། དེ་ལ་མངོན་པར་བྱང་ཆུབ་པ་ལྔ་ཞེས་བྱ་བ་དེ། རང་ཉིད་འཆི་བའི་དུས་སུ་འབྱུང་བ་བཞི་ཕྲ་རག་དང་བཅས་པ་ཐམས་ཅད་ཐིམ་ནས། རླུང་རྣམ་པར་ཤེས་པ་ལ་ཐིམ། རྣམ་པར་ཤེས་པ་འོད་གསལ་བར་ཐིམ་ནས་ཚེ་འདིའི་སྣང་བ་འགགས་ཏེ། ཕྱི་མའི་སྣང་བ་མ་སྐྱེས་ཀྱི་བར་དེར། སེམས་ཅན་ཐམས་ཅད་ལ་བར་དོ་དང་པོའི་འོད་གསལ་འོང་བ་དེ་ཆོས་ཉིད་སྟོང་པ་ཉིད་ལ་བྱང་ཆུབ་པ། དེ་ནས་སྔོན་བག་ཆགས་གང་ཆེ་བའི་རྟོག་པ་ལངས་ནས། ཕོར་སྐྱེ་ན་མ་ལ་ཆགས་ཤིང་ཕ་ལ་སྡང་བས་བཤང་ལམ་ནས་ཞུགས་ནས་ཁུ་བ་དང་འདྲཻས་ཏེ་མའི་མངལ་དུ་འབབ། མོར་སྐྱེ་ན་ཕ་ལ་ཆགས་ཤིང་མ་ལ་སྡང་བས་མའི་ཁྲག་དང་འདྲེས་ནས་མངལ་དུ་འབབ། དེ་ནས་ཕ་མ་གཉིས་ཀྱི་ཁམས་དཀར་དམར་གྱི་བར་དུ་གནས་པ་ནི། གདན་ཉི་ཟླ་ལས་བྱང་ཆུབ་པ། དེ་ནས་ས་བོན་གྱི་ཡི་གེའི་རྣམ་པར་གནས་པ་ནི་གསུང་ཡིག་འབྲུ་ལ་བྱང་ཆུབ་པ། དེ་ནས་ཕོར་སྐྱེ་ན་རྡོ་རྗེ། མོར་སྐྱེ་ན་པདྨ་གྲུབ་པ་ནི་ཐུགས་ཕྱག་མཚན་ལ་བྱང་ཆུབ་པ། དེ་ནས་མེར་མེར་པོ་དང༌། ནུར་ནུར་པོ་དང༌། ལྟར་ལྟར་པོ་དང། འཁྲང་འགྱུར་དང༌། རྐང་ལག་འཁྲང་འགྱུར་ལ་སོགས་པ་ཟླ་བ་དགུ་ངོ་བཅུ་ན་སྐྱེ་བ་ནི་སྐུ་ཡོངས་སུ་རྫོགས་པ་ལ་བྱང་ཆུབ་པ། དེ་ལྟར་ཟླ་བ་བཅུ་ས་བཅུའི་ཚུལ་དུ་བགྲོད་པ་ཡིན་ཏེ།

དེ་ལྟར་ཡང༌། ཟླ་བ་བཅུ་ནི་ས་རྣམས་ཉིད། །སེམས་ཅན་ས་བཅུའི་དབང་ཕྱུག་གོ། །ཞེས་པ་དང༌། སྤྲུལ་པའི་སྐུ་དབུ་རེག་དང་ཞབས་རྗེན་དུ་བྱོན་ནས་ཐོག་མར་ཨ་ཧཾ་གི་སྔགས་འདོན་པ་ཡིན་པས། དེས་ན་སེམས་ཅན་ཐམས་ཅད་གདོད་མ་ནས་མངོན་པར་བྱང་ཆུབ་པ་ལྔའི་ངོ་བོར་སངས་རྒྱས་པའི་སངས་རྒྱས་དངོས་ཡིན་གསུང༌། དེ་ནས་རྩ་དང་བགྱི་བ་ཡིན་ཏེ། སྤྱིར་རྡོ་རྗེའི་ལུས་འདི་ལ་སྤྱི་བོ་གཙུག་ནས་རྐང་པའི་མཐིལ་ཡན་ཆད་དུ་རྩ་བདུན་ཁྲི་ཉིས་སྟོང༌། དེ་ལས་བསྡུས་ན་རྩ་སུམ་ཅུ་སོ་གཉིས། དེ་ལས་བསྡུས་ན་རྩ་གསུམ་འཁོར་ལོ་བཞིར་འདུས་དེ་ལ་རྩ་གསུམ་པོ་ནི། རྐྱང་མ་རོ་མ་ཀུན་འདར་མ་ཞེས་ཟེར། ལ་ལ་ར་ས་དྷཱུ་ཏི་ཞེས་ཟེར། དེའང་གཡས་གཟུང་བ་བསྐྱེད་པའི་རྩར་འོང་ལ། གཡོན་འཛིན་པ་བསྐྱེད་པའི་རྩར་འོང༌། དབུ་མ་གཟུང་འཛིན་གཉིས་མེད་ཀྱི་རྩར་འོང་བ་ཡིན་གསུང༌། ཡང་ན་གཡས་པ་ཐབས། གཡོན་པ་ཤེས་རབ། དབུ་མ་ཐབས་ཤེས་གཉིས་མེད་ཀྱི་རྩར་འོང་བ་ཡིན། དེ་ལྟར་ཡང༌། རྐྱང་མ་ཤེས་རབ་རང་བཞིན་ལ། །རོ་མ་ཐབས་ཀྱི་ཡང་དག་གནས། །ཀུན་འདར་མ་ནི་དབུས་གནས་སུ། །གཟུང་དང་འཛིན་པ་རྣམ་པར་སྤངས། །བགྱི་བ་གསུངས། དེ་ལ་འཁོར་ལོ་བཞི་ནི། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་སུ་གནས་པ་ཡིན། དེ་ལྟར་རྩས་ཇི་ལྟར་ཁྱབ་པ་བཞིན་དུ་རླུང་གིས་ཁྱབ། རླུང་གིས་ཇི་ལྟར་ཁྱབ་པ་བཞིན་དུ་ཁམས་བྱང་ཆུབ་ཀྱི་སེམས་ཀྱི་ཐིག་ལེས་ཁྱབ་པར་གནས་པ་ཡིན། དེ་ལ་སེམས་ཅན་ཐམས་ཅད་གདོད་མ་ནས་བྱང་ཆུབ་པ་ལྔའི་ངོ་བོར་སངས་རྒྱས་པའི་སངས་རྒྱས་སུ་གནས་པ་ཡིན་པ་ལ། གློ་བུར་གྱི་རྣམ་པར་རྟོག་པ་རྐྱེན་ལས་སྐྱེས་པ་དེས་མི་གཙང་བའི་རྫས་སུམ་ཅུ་སོ་གཉིས་སུ་བཟུང་བ་སྟེ། ཐེག་པ་ཆེན་པོ་གསང་སྔགས་སུ་མཁའ་འགྲོ་མ་སུམ་ཅུ་སོ་གཉིས་སུ་གསུངས་པ་ཡིན།

དེ་ལྟར་རང་གི་ལུས་མངོན་པར་བྱང་ཆུབ་པ་་ལྔའི་ཚུལ་དུ་གནས་པ་སྟེ། གནས་ལུགས་དེ་ཁོ་ན་ལྟར་ངོ་སྤྲད་ནས་བསྒོམ་པ་ཡིན་ཏེ། དེའང་ཇོ་བོ་ཐུགས་རྗེ་ཆེན་པོ་ལྟ་བུ་ལ་མཚོན་ན། དང་པོར་སྭ་བྷཱ་ཝའི་སྔགས་ཀྱིས་སྣང་སྲིད་འཁོར་འདས་ཀྱི་ཆོས་ཐམས་ཅད་སྟོང་པ་ཉིད་དུ་བསྒོམ་པ་ནི་ཆོས་ཉིད་སྟོང་པ་ཉིད་ལ་བྱང་ཆུབ་པ། དེ་ནས་པདྨ་དང་ཟླ་བ་བསྒོམ་པ་ནི་གདན་ཉི་ཟླ་ལས་བྱང་ཆུབ་པ། དེའི་སྟེང་དུ་ས་བོན་གྱི་ཡི་གེ་ཧྲཱིཿབསྒོམ་པ་ནི་གསུང་ཡིག་འབྲུ་ལ་བྱང་ཆུབ་པ། ཧྲཱིཿལས་འོད་ཟེར་འཕྲོས་སེམས་ཅན་ཐམས་ཅད་ལ་ཕོག སྡིག་སྒྲིབ་ཐམས་ཅད་སྦྱངས་འོད་ཟེར་ཚུར་འདུས་པདྨ་དཀར་པོ་ཧྲཱིཿས་མཚན་པ་ཞིག་ཏུ་གྱུར་པ། ཐུགས་ཕྱག་མཚན་ལ་བྱང་ཆུབ་པ། དེ་ནས་སྐུའི་རྣམ་པ་རྒྱན་དང་ཆ་ལུགས་ཐམས་ཅད་མ་ཚང་བ་མེད་པར་བསྒོམ་པ་ནི། སྐུ་ཡོངས་སུ་རྫོགས་པ་ལས་བྱང་ཆུབ་པ། དེའང་བསྐྱེད་པའི་རིམ་པ་ལ་སྦྱང་གཞི་སྲིད་པ་སྐྱེ་བའི་རིམ་པ་དང་མཐུན་པར་ཉམས་སུ་ལེན་པ་དང་སྟོན་པ་མངོན་པར་བྱང་ཆུབ་པ་ལྟར་ཉམས་སུ་ལེན་པ་ཡིན་པ་ལས། འདིར་རང་ཉིད་གདོད་མ་ནས་བྱང་ཆུབ་པ་ལྔའི་ཚུལ་དུ་སངས་རྒྱས་པའི་སངས་རྒྱས་དངོས་ཡིན་པ་དེ་གསལ་འདེབས་པའམ། དེ་ཉིད་དུ་བསྒོམ་པ་ལ་བསྐྱེད་རིམ་ཟེར་བ་ཡིན་པས། དེ་ཉིད་ལ་མ་ཡེངས་པར་བསྒོམ་པ་དང། རྫོགས་པའི་རིམ་པ་ཐབས་ལམ་ཆོས་དྲུག་གིས་ཉམས་སུ་བླངས་པས་གནས་སྐབས་ཀྱི་ཡོན་ཏན་འཕྲིན་ལས་བཞི་དང་གྲུབ་ཆེན་བརྒྱད་ལ་སོགས་པ་འབྱུང༌། མཐར་ཐུག་གི་ཡོན་ཏན་ཚེ་འདི་ཉིད་ལ་བཅོམ་ལྡན་འདས་རྡོ་རྗེ་འཆང་ཆེན་པོ་ཐོབ་པ་ཡིན་གསུང༌། འོ་ན་སེམས་དངོས་པོའི་གནས་ལུགས་དེ་གང་ཡིན་སྙམ་ན། སློབ་དཔོན་ཏིལླི་པའི་ཞལ་ནས། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ངས་ནི་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། །ཞེས་དང༌། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་བ། །ཞེས་གསུངས་པས།

རང་གི་སེམས་འཁོར་འདས་བཟང་ངན་གྱི་རྟོག་པ་གང་གིས་ཀྱང་ཁྱད་པར་དུ་མ་བྱས་པའི་ཤེས་པ་འདི་ལ་སེམས་དངོས་པོའི་གནས་ལུགས་སམ་མ་བཅོས་པ་བགྱི་བ་གསུངས་པ་ཡིན་པས། དེའང་ཡོད་པར་སྒོམ་ན་བཅོས་མ། མེད་པར་སྒོམ་ན་བཅོས་མ། དབུས་སུ་སྒོམ་ན་བཅོས་མ། དེ་ལ་སོགས་པ་མཐོ་དམན་དང་བཟང་ངན་གྱི་རྟོག་པ་གང་སྐྱེས་ཀྱང་བཅོས་མར་འོང་བ་ཡིན། དེ་ལ་སེམས་མ་བཅོས་པ་འདི་ལ་ཕྱག་རྒྱ་ཆེན་པོའམ། ཆོས་ཀྱི་སྐུ་བགྱི་བ་གསུང་བ་ཡིན། དེ་ལྟར་ཡང་སེམས་མ་བཅོས་པ་ནི་ཆོས་ཀྱི་སྐུ་བགྱི་བ་གསུང༌། དེའང་བཅོས་མ་བགྱི་བ་དེས་འཕགས་པའི་ལམ་ཞེས་བྱ་བ་དེ་མཐོང་བར་མི་འགྱུར་བ་ཡིན། དེ་ལྟར་མ་བཅོས་པ་ནི་བྱང་ཆུབ་མཆོག་ཏུ་སྟེ། །བཅོས་མའི་སེམས་ཀྱིས་འཕགས་ལམ་མཐོང་མི་འགྱུར། །ཞེས་དང༌། མ་བཅོས་གཉུག་མ་བུ་ཆུང་ལྟ་བུར་ཞོག །ཅེས་པ་དང༌། ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་བ་རྒྱུན་མི་འཆད། །བྱས་པ་ཐམས་ཅད་དོན་མེད་སྡུག་བསྔལ་རྒྱུ། །སྒོམ་དུ་མེད་པར་གཉུག་མའི་ངང་དུ་ཞོག །བགྱི་བ་གསུང་བས། རང་གི་རིག་པ་འཁོར་འདས་སམ། བཟང་ངན་གྱི་རྟོག་པ་གང་གིས་ཀྱང་མ་སླད་པ། སྤྲོས་པ་ཐམས་ཅད་བྲལ་བ་དེ། སློབ་དཔོན་ཏིལླི་པའི་ཆོས་དྲུག་གིས་ཉམས་སུ་ལེན་དགོས་པ་ཡིན། དེའང། མི་བསམ། མི་མནོ། མི་སེམས། མི་དཔྱད། མི་སྒོམ། སེམས་ནི་ཡང་དག་ཉིད་དུ་ཞོག གསུངས་པས། བསམ་མནོ་དང། རྟོག་དཔྱོད་ལ་སོགས་པ་ཐམས་ཅད་བྲལ་བར་བྱས་ནས་ཉམས་སུ་ལེན་དགོས་པ་ཡིན། དེ་ལྟར་ཡང། མཐོ་དམན་བསམ་མནོ་མ་བྱས་ན། །དུས་གསུམ་རྒྱལ་བའི་ཡོན་ཏན་འཆར། །ཞེས་གསུངས་པས། དུས་གསུམ་རྒྱལ་བའི་ཡོན་ཏན་ཐམས་ཅད་རང་གི་རྒྱུད་ལ་འཆར་བ་ཡིན། དེའང། ལུས་སེམས་གཉིས་ཀྱི་གནས་ལུགས་ལ། །ལམ་ཉམས་སུ་ལེན་པའི་གདམས་ངག་གོ། །ཞེས་བྱ་བའང་འདི་ལ་གསུང་བ་ཡིན། དེ་ལྟར་ཉམས་སུ་བླངས་པས་རྣལ་འབྱོར་བཞིའི་རིམ་པ་ལྟར་ལམ་བགྲོད་ནས་ཚེ་གཅིག་གིས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ཡིན་གསུང༌།

རྩ་ཚིག་ནི། རྣམ་པར་མི་རྟོག་པའི་ངང་དུ་རྣམ་པར་རྟོག་པ་ཚུར་འདུས་ན། འགྲོ་བ་གཞན་རང་ཉིད་ཀྱི་དབང་དུ་ཚུར་འདུ། རྣམ་པར་རྟོག་པའི་དབང་དུ་རྣམ་པར་མི་རྟོག་པར་ཕར་ཤོར་ན། རང་ཉིད་འགྲོ་བ་གཞན་གྱི་དབང་དུ་ཕར་འགྲོའོ། །བཀའ་རྒྱ་མའོ། །དེ་ལྟར་སེམས་ཀྱི་གཤིས་རྣམ་པར་མི་རྟོག་པ་ལྷུན་གྱིས་གྲུབ་པ་ཡིན་པ་ལ། གློ་བུར་གྱི་རྣམ་པར་རྟོག་པ་རྐྱེན་ལས་སྐྱེས་པ་སྣ་ཚོགས་པ་དེ་རྣམ་པར་མི་རྟོག་པ་དེའི་ངང་དུ་འདྲེས་ཤིང་རོ་མྱོང་ན། དེ་ལས་སྐྱེས་པའི་འགྲོ་བ་གཞན་རང་གི་དབང་དུ་ཚུར་འདུ་བར་འོང་བ་ཡིན། རྟོག་པ་དེ་ཁ་འབྱམས་པ་ལ་སོང་ནས་རྣམ་པར་མི་རྟོག་པ་དེ་ཕར་ཤོར་ན། རང་ཉིད་འགྲོ་བ་གཞན་གྱི་དབང་དུ་ཕར་འགྲོ་བ་ཡིན་གསུང༌། འདི་ལ་རབ་འབྲིང་རྣམ་པ་གསུམ་ཡིན། དེ་ལ་རབ་བླ་མ་དམ་པ་དང༌། དཀོན་མཆོག་རིན་པོ་ཆེ་རྣམ་པ་གསུམ་དང༌། བྱང་ཆུབ་ཀྱི་སེམས་རིན་པོ་ཆེ་ལ་དད་ཅིང་གུས་པ་དང་རྣམ་པ་གསུམ་ཡིན། དེ་ལ་བླ་མ་དམ་པ་ལ་དད་ཅིང་གུས་པའི་རྟོག་པ་དེ་རྣམ་པར་མི་རྟོག་པའི་ངང་དུ་འདྲེས་ཤིང་རོ་མྱོང་ན། བླ་མ་དམ་པ་དེ་རང་གི་དབང་དུ་འདུ་བར་འོང་བ་ཡིན། རྟོག་པ་དེ་ཁ་འབྱམས་ལ་སོང་ན། རང་ཉིད་བླ་མ་དམ་པ་དེའི་དབང་དུ་ཕར་འགྲོ་བ་ཡིན། དཀོན་མཆོག་རིན་པོ་ཆེ་རྣམ་པ་གསུམ་ལ་གུས་ཤིང་དད་པའི་རྟོག་པ་དེ་རྣམ་པར་མི་རྟོག་པ་དེའི་ངང་དུ་འདྲེས་ཤིང་རོ་མྱོང་ན། དཀོན་མཆོག་རིན་པོ་ཆེ་རྣམ་པ་གསུམ་པོ་དེ་རང་གིས་དབང་དུ་འདུ་བ་ཡིན། རྟོག་པ་དེ་ཁ་འབྱམས་ལ་སོང་ནས་རྣམ་པར་མི་རྟོག་པ་དེ་ཕར་ཤོར་ན། རང་ཉིད་དཀོན་མཆོག་རིན་པོ་ཆེ་རྣམ་པ་གསུམ་གྱི་དབང་དུ་ཕར་འགྲོ་བ་ཡིན། བྱང་ཆུབ་ཀྱི་སེམས་རིན་པོ་ཆེ་ལ་དད་ཅིང་གུས་པའི་རྟོག་པ་དེ་རྣམ་པར་མི་རྟོག་པ་དེའི་ངང་དུ་འདྲེས་ཤིང་རོ་མྱོང་ན། བྱང་ཆུབ་ཀྱི་སེམས་རིན་པོ་ཆེ་དང་ལྡན་པ་རྣམས་རང་གིས་དབང་དུ་འདུ་བ་ཡིན། རྟོག་པ་དེ་ཁ་འབྱམས་ལ་སོང་ནས་རྣམ་པར་མི་རྟོག་པ་དེ་ཕར་ཤོར་ན།

རང་ཉིད་བྱང་ཆུབ་ཀྱི་སེམས་རིན་པོ་ཆེ་དང་ལྡན་པ་དེའི་དབང་དུ་ཕར་འགྲོ་བ་ཡིན། དེ་རྣམས་རང་གི་དབང་དུ་ཚུར་འདུས་ན་ཤིན་ཏུ་བཟང༌། དེ་རྣམས་ཀྱི་དབང་དུ་རང་ཉིད་ཕར་སོང་ཡང་བཟང་བ་ཡིན། འབྲིང་བྱམས་སྙིང་རྗེ་དང་ལྡན་པ་དང༌། མཁས་པ་དང་བཙུན་པ་ལ་དགའ་བའི་རྟོག་པ་དེ་རྣམ་པར་མི་རྟོག་པའི་ངང་དུ་འདྲེས་ཤིང་རོ་མྱོང་བར་སོང་ན། བྱམས་སྙིང་རྗེ་དང་ལྡན་པ་དང༌། མཁས་པ་དང༌། བཙུན་པ་དེ་རྣམས་རང་གིས་དབང་དུ་འདུ་བ་ཡིན། རྟོག་པ་དེ་ཁ་འབྱམས་ལ་སོང་ནས་རྣམ་པར་མི་རྟོག་པ་དེ་ཕར་ཤོར་ན། རང་ཉིད་བྱམས་སྙིང་རྗེ་དང་ལྡན་པ་དང། མཁས་པ་དང་བཙུན་པ་དེའི་དབང་དུ་ཕར་འགྲོ་བ་ཡིན། དེ་རྣམས་དབང་དུ་ཚུར་འདུས་ན་ཤིན་ཏུ་བཟང༌། ཕར་སོང་ཡང་བཏུབ་པ་ཡིན་གསུང༌། དེ་ལ་བཟང་རྟོག་གི་ཚན་པ་དེ་རྣམས་ལ་ལམ་གཏོང་གི་སྒྲ་མི་འཇུག་པ་ཡིན་པས། བདག་གི་དགེ་བའི་རྩ་བ་འདིས། བླ་མ་དམ་པའི་ཐུགས་དགོངས་རྫོགས་པ་དང༌། སེམས་ཅན་ཐམས་ཅད་ཀྱིས་བླ་ན་མེད་པའི་བྱང་ཆུབ་ཐོབ་པར་བྱ་བའི་ཆེད་དུ་སེམས་བསྐྱེད། ཆོས་ལྔ་པོས་ཉམས་སུ་ལེན་པ་ཡིན་གསུང༌། ཐ་མ་དེ་ཉོན་མོངས་པ་འདོད་ཆགས། ཞེ་སྡང་གཏི་མུག་རྣམ་པ་གསུམ་ཡིན། དེའང་འདོད་ཆགས་ཀྱི་རྟོག་པ་ཐོལ་གྱི་སྐྱེས་པ་དེ། རྣམ་པར་མི་རྟོག་པའི་ངང་དུ་འདྲེས་པའམ་ཞི་བར་སོང་ན། ཉོན་མོངས་པའི་ཡུལ་བུད་མེད་ལྟ་བུ་དེ་དབང་དུ་འདུས་ནས་འཁོར་དུ་འོང་སྟེ། ཆེ་ན་རང་ཉིད་ཀྱི་ཚངས་པར་སྤྱོད་པའི་བར་ཆད་དུ་འགྱུར་བའམ། ཆུང་ཡང་རང་གི་འཁོར་རམ་དགེ་འདུན་གྱི་ནང་དུ་འཆལ་པ་ལ་སོགས་པའི་ཉེས་སྐྱོན་སྣ་ཚོགས་པ་སྒྲུབ་པ་འོང་བ་ཡིན། དེ་འདྲེའི་དབང་དུ་ཕར་སོང་ན་ཕྱིན་ཅི་ཁར་བཞོན་ནས་བརྡུང་བ་དང། སྒོམ་ཐག་གི་བུ་ཆུང་ཁུར་དགོས་པ་ལ་སོགས་པ་འབྱུང་བ་ཡིན། ཡང་ཞེ་སྡང་གི་རྟོག་པ་ཐོལ་གྱིས་སྐྱེས་པ་དེ་རྣམ་པར་མི་རྟོག་པའི་ངང་དུ་འདྲེས་ཤིང་རོ་མྱོང་བར་སོང་ན། རྟོག་པ་དེ་ལས་སྐྱེས་པའི་ཡུལ་ཞེ་སྡང་ཅན་ལྟ་བུ་དེ་རང་གི་འཁོར་དུ་འོང་ནས།

ཆེ་ན་རང་ཉིད་ཀྱི་ཚེའི་བར་ཆད་དུ་འགྱུར་བའམ། ཆུང་ཡང་རང་གི་འཁོར་གཡོག་ལ་སོགས་པའི་ནང་དུ་འཁྲུག་རྩོད་ལ་སོགས་པའི་ཕུང་ཉེས་སྣ་ཚོགས་པ་སྒྲུབ་པར་འོང་བ་ཡིན། དེ་ལྟ་བུའི་དབང་དུ་ཕར་སོང་ན། དེས་ཅི་ཟེར་བྱེད་དགོས་པས་ནམ་ཡང་ལེགས་པ་མེད་པ་ཡིན། ཡང་གཏི་མུག་གི་རྟོག་པ་སྐྱེས་པ་དེ། རྣམ་པར་མི་རྟོག་པའི་ངང་དུ་འདྲེས་ཤིང་རོ་མྱོང་ན། རྟོག་པ་དེ་ལས་སྐྱེས་པའི་ས་བདག་ཀླུ་ཡི་གནོད་པ་ཅན་ལྟ་བུ་དེ་རང་གི་འཁོར་དུ་འོང་ནས། ཆེ་ན་དེའི་གྲིབ་ཀྱིས་ཁམས་གཞི་ལ་སོགས་པའི་གནོད་པ་འབྱུང༌། ཆུང་ནའང་རང་གི་འཁོར་དུ་ཁམས་གཞི་ཅན་ལ་སོགས་པ་མ་དག་པ་ཐམས་ཅད་འོང་བ་ཡིན། དེ་འདྲ་བའི་དབང་དུ་ཕར་སོང་ན་ནམ་ཡང་ལེགས་པའི་ས་མེད་པ་ཡིན་གསུང༌། འོ་ན་དེ་ལྟར་སོང་ན་བཟང་བའི་གནས་སྐབས་གཏན་མེད་དམ་སྙམ་ན། བླ་མ་རིན་པོ་ཆེའི་ཁྱད་པར་གྱི་ཆོས་ལྔ་པོ་འདིས་ཉམས་སུ་བླངས་པས་སྐྱོན་དེ་རྣམས་ཐམས་ཅད་དག་ནས། དེ་རྣམས་ཐམས་ཅད་རང་གི་མཐུན་ཕྱོགས་སྒྲུབ་པ་འབའ་ཞིག་ཏུ་འོང་བ་ཡིན། དེས་ན་དགེ་སྦྱོར་གྱི་ངང་དུ་མཐོ་དམན་གྱི་རྟོག་པ་སྐྱེས་པ་ཐམས་ཅད་ཆོས་ལྔ་པོ་དེས་ཉམས་སུ་མ་བླངས་པར་སོང་ན། ལན་ཅིག་དབང་དུ་འདུས་ལོ་བྱས་ཀྱང་ཕྱིས་ཀྱི་དུས་སུ་མཐོ་དམན་སྣ་ཚོགས་པ་བྱེད་དགོས་པར་འོང་བ་ཡིན། དེས་ན་མཐོ་དམན་གྱི་རྟོག་པ་ནམ་སྐྱེས་པ་ཐམས་ཅད་ཕག་སྣའི་གཏུན་བུའམ་གཉེན་པོས་བཙན་ཆོད་དུ་བྱས་ནས་ཆོས་ལྔ་པོ་ཉམས་སུ་ལེན་དགོས་པ་ཡིན། དེ་ལྟར་ཉམས་སུ་བླངས་པའི་དུས་སུ་གནས་སྐབས་དང་མཐར་ཐུག་ཐམས་ཅད་དུ་གོང་གི་དེ་རྣམས་ཐམས་ཅད་འཕྲིན་ལས་ཤ་སྟག་ཏུ་གྱུར་ནས་ལྔ་ལྡན་གྱི་ལག་རྗེས་མ་འདྲེས་ལ་ཡོངས་སུ་རྫོགས་པར་གཞི་ལམ་འབྲས་བུ་ཐམས་ཅད་དུ་འབྱུང་བ་ཡིན། དེས་ན་ཉོན་མོངས་པའི་རྟོག་པ་རགས་པ་མངོན་དུ་རྒྱུ། ཚན་ཆེན་པོ་ནམ་སྐྱེས་པའི་དུས་སུ་བདག་གི་ཉོན་མོངས་པ་འདིས་བདག་དང་ཁམས་གསུམ་གྱི་སེམས་ཅན་ཐམས་ཅད་ཀྱི་ཉོན་མོངས་པ་ཐམས་ཅད་བདག་གི་འདིས་དག་པར་གྱུར་ཅིག

ཅེས་ཞེ་ཐག་པ་སྙིང་ཁོང་རུས་པའི་གཏིང་ནས་ལམ་དུ་བཏང་པས་ཤེས་པ་ཚིམ་པ་དང་རྐང་ཆོགས་པ་ཞིག་འོང༌། ལམ་དུ་ཐེངས་པའི་གོ་བ་དེ་ཡིན་གསུང༌། དེ་ལྟར་ཉོན་མོངས་པ་གསུམ་ལམ་དུ་བཏང་བས། ཉོན་མོངས་པ་གསུམ་པོ་དེ་དང་བྲལ་ནས། བྲལ་འབྲས་བདེ་གསལ་མི་རྟོག་པ་རྣམ་པ་གསུམ་གྱི་ཏིང་ངེ་འཛིན་སྐྱེ་བ་ཡིན་གསུང༌། དེ་ནས་སེམས་བསྐྱེད་པས་བྱང་ཆུབ་ཀྱི་སེམས་དེ་ཡང་སྔར་དང་མི་འདྲ་བ་ཚན་ཆེན་པོ་བསམ་གྱིས་མི་ཁྱབ་པ་སྐྱེས་འོང༌། དེའང་རང་ཉོན་མོངས་པ་སྐྱེས་པའི་ཡུལ་དེས་གཙོ་བྱས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱིས་རྫོགས་པའི་སངས་རྒྱས་ཐོབ་པའི་ཆེད་དུ་སེམས་བསྐྱེད་པས་ཡུལ་དེ་ཉིད་རང་གི་འཁོར་གྱི་གཙོ་བོར་འོངས་ནས། རང་ཉིད་ཀྱི་སྐུ་གསུང་ཐུགས་ཀྱི་དགོངས་པ་རྫོགས་པར་བྱེད་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བྱིན་གྱིས་རློབ་པ་དང༌། བཀྲ་ཤིས་དང་བདེ་ལེགས་ཕུན་སུམ་ཚོགས་པ་ཐམས་ཅད་འབྱུང་བ་ཡིན། དེ་ནས་བྱང་ཆུབ་ཀྱི་སེམས་རིན་པོ་ཆེ་ལས་བྱུང་བའི་བསྐྱེད་པའི་རིམ་པ་ཡི་དམ་གྱི་ལྷ་བསྒོམས་པས་རིགས་མི་འགྱུར་བ་དང༌། བར་ཆད་སེལ་བ་གཉིས་ཡིན། དེ་ལ་རིགས་མི་འགྱུར་བ་དེ། རང་ཉིད་ཉོན་མོངས་པ་སྐྱེས་པ་དེའི་རིགས་ལས་མི་འགྱུར་བ་དང༌། ཡུལ་དེ་རང་གི་རིགས་ལས་མི་འགྱུར་བ་གཉིས་ཡིན། ཡུལ་དེ་ཉིད་རང་གི་རིགས་ལས་མི་འགྱུར་བ་དེ་རང་ཉིད་སངས་རྒྱས་པའི་དུས་སུ་འཁོར་གྱི་དུས་སུ་གཙོ་བོར་འོངས་ནས་ཕན་པ་དང་བདེ་བ་རྒྱ་ཆེན་པོ་སྒྲུབ་པར་བྱེད་པའི་སྐུ་གསུང་ཐུགས་ཀྱི་དགོངས་པ་རྒྱ་ཆེན་པོ་རྫོགས་པར་བྱེད་པའི་ཞབས་ཏོག་པར་འོང་བ་ཡིན། རང་ཉིད་དེའི་རིགས་ལས་མི་འགྱུར་བ་དེ་ཡུལ་དེ་ཞེ་སྡང་ཅན་ལྟ་བུ་ཡིན་ན། དེ་འདུལ་བའི་སྐུ་རྗེ་བཙུན་གསང་བའི་བདག་པོའམ། བཅོམ་ལྡན་འདས་བྷཻ་ར་བ་ལྟ་བུ་འབྱོན་པ་ཡིན། ཡུལ་དེ་འདོད་ཆགས་ཅན་ལྟ་བུ་ཡིན་ན། དེ་འདུལ་བའི་སྐུ་བཅོམ་ལྡན་འདས་འདོད་ཆགས་རྡོ་རྗེ་ལྟ་བུའི་སྐུར་འབྱོན།

ཡུལ་དེ་གཏི་མུག་ཅན་ལྟ་བུ་ཡིན་ན། དེ་འདུལ་བའི་སྐུ་བཅོམ་ལྡན་འདས་གཏི་མུག་རྡོ་རྗེ་ལྟ་བུར་འབྱོན་པ་ཡིན། དེ་འདུལ་བ་ལ་སོགས་པ་རྒྱུའི་དུས་སུ་རྟོག་པ་གང་སོང་བ་དེའི་རིགས་མི་འགྱུར་བར་གང་ལ་གང་འདུལ་དེ་ལ་དེར་སྟོན་གྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལྷུན་གྲུབ་ཏུ་འོང་བ་ཡིན་གསུང༌། དེ་ནས་བླ་མ་དམ་པ་བསྒོམས་པས་སྐུ་གསུང་ཐུགས་ཀྱི་དགོངས་པ་རྫོགས་པར་འོང་བ་ཡིན། དེ་ནས་ཕྱག་རྒྱ་ཆེན་པོ་བསྒོམས་པས་ཐམས་ཅད་དབང་དུ་འདུ་བ་ཡིན། བསྔོ་བ་དེ་ཀུན་གྱི་ཐུན་མོང་གི་ཆོས་སུ་འོང་བ་ཡིན། གཞིའི་དུས་སུ་དེ་ལྟར་ཉམས་སུ་བླངས་པས་ལམ་གྱི་དུས་སུ་བསམས་བཞིན་དུ་སྲིད་པ་ཉེ་བར་ལེན་པའི་རྒྱུར་འོང༌། འབྲས་བུའི་དུས་སུ་ལྔ་ལྡན་དེ་ཉིད་ཀྱི་ངོ་བོར་སངས་རྒྱས་ནས་གང་ལ་གང་འདུལ་དེ་ལ་་དེར་སྟོན་གྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ། འཁོར་བ་མ་སྟོང་གི་བར་དུ་ལྷུན་གྱིས་གྲུབ་ཅིང༌། རྒྱུན་མི་འཆད་པར་འབྱུང་བ་ཡིན། དེ་ལྟར་དུ་ཐུགས་ལ་བཞག་ནས་ཉམས་སུ་ལེན་པར་ཞུ་འཚལ།། །། ༄། །བཅུ་ཆོས་ཀྱི་རྒྱབ་ཆོས་གནད་ཀྱི་མན་ངག་རྟ་ཆག་སྟེང་ཁ་མ།། ན་མོ་རཏྣ་གུ་རུ། འགྱུར་མེད་བདེ་ཆེན་ཆོས་ཀྱི་སྐུ། །འཁོར་འདས་དབང་ཕྱུག་ཡོན་ཏན་རིན་པོ་ཆེ། །འགྲོ་བའི་གཉེན་གྱུར་དཔལ་ལྡན་འབྲི་གུང་པ། །གཉིས་མེད་རྒྱལ་བ་དེ་ལ་ཕྱག་འཚལ་ལོ། །རྟག་པར་བདེན་གསུང་དྲི་མེད་བདུད་རྩིའི་ཆུ། །སྡུག་བསྔལ་བདེ་བར་བསྒྱུར་བའི་གསེར་འགྱུར་རྩི། །ཤིན་ཏུ་རྙེད་དཀའ་དངོས་གྲུབ་མཆོག་གི་གཏེར། །ཟབ་མོའི་གནད་བསྡུས་དོན་གྱི་སྙིང་པོ་བྲི། འདིར་མཚུངས་པ་མེད་པའི་འགྲོ་བའི་མགོན་པོ་རྡོ་རྗེ་འཆང་ཆེན་པོ་དངོས་སུ་འཇིག་རྟེན་དུ་བྱོན་པ། སྙིགས་མའི་ཞིང་འདིར་མཐོང་བ་དང་རྙེད་པར་དཀའ་བ་དཔལ་ལྡན་འབྲི་གུང་པ་ཞེས་ཡོངས་སུ་གྲགས་པ་དེས། ཨེ་ཆུང་རི་ཁྲོད་ཀྱི་དགོན་པར་འདུ་འཛིའི་གཡེང་བ་དང་བྲལ་ཞིང༌། བསམ་གཏན་གྱི་མཐུན་པའི་རྐྱེན་དང་ལྡན་པ།

དཔའ་བོ་དང་མཁའ་འགྲོས་བྱིན་གྱིས་བརླབས་པའི་གནས་སུ། འཇིག་རྟེན་གྱི་བྱ་བྱེད་སྤྲོས་པའི་གཡེང་བ་ཐམས་ཅད་རྣམ་པར་སྤངས་ནས། སྙིགས་མའི་དུས་འདིར་འགྲོ་བ་ཐམས་ཅད་བདེ་བ་ཆེན་པོའི་ཡེ་ཤེས་ལ་འགོད་པའི་ཆེད་དུ། གཅིག་པུ་གཉིས་སུ་མེད་པར་སྒྲུབ་པ་སྙིང་པོར་མཛད་པས། བདུད་སྡེའི་དཔུང་ཉེས་པའི་ཚོགས་ཐམས་ཅད་ནི་བཅོམ། རྟེན་འབྲེལ་དང་རྒྱུ་འབྲས་ཤེས་བྱའི་དཀྱིལ་འཁོར་ནི་མངོན་སུམ་དུ་གཟིགས་པས། གཉིས་སུ་མེད་པའི་འོད་གསལ་ལ་མཉམ་རྗེས་མེད་པའི་ཡེ་ཤེས་མཐར་ཐུག་པ་བརྙེས་ནས་སྐུའི་སྙན་པའི་གྲགས་པས་ས་སྟེང་ཆེན་པོ་བཀང་སྟེ། གཞན་དོན་ལ་བཞེངས་ཏེ་འགྲོ་བའི་དོན་དཔག་ཏུ་མེད་པ་མཛད་པས་ཆོས་ལས་འཁྲུངས་ཤིང་རྗེས་སུ་འབྲེལ་བའི་སློབ་མ་སེམས་ཉིད་འོད་གསལ་དྲི་མ་མེད་པ་རྟོགས་པའི་དགེ་འདུན་གྱི་ཚོགས་མང་པོ་ཐོན་པའི་དུས་སུ། སྔོན་ཐུགས་ཉམས་སུ་མྱོང་ཞིང་ཐུགས་རྒྱུད་ལ་འཁྲུངས་པའི་མན་ངག་གཞན་དུ་མ་གྲགས་པའི་དམ་ཆོས། འཁོར་འདས་ཀྱི་སྲོག་དབང་དུ་སྡུད་པའི་ཐབས་ཟབ་མོའི་གནད་ཐུན་མོང་མ་ཡིན་པ་མངའ་བ་དེ་སློབ་མ་རྣམས་ལ་སྟོན་པར་བཞེད་ནས་དགེ་བའི་བཤེས་གཉེན་དར་མ་བླ་མས་ཞུ་བ་ཞུས་ཤིང་ཐོག་མར་སྔ་བ། གནས་རྟེན་ཆག་སྟེང་ཁར་རྟོགས་ལྡན་གྱི་སྒོམ་ཆེན་བཅུ་ཚན་སུམ་ཅུ་ཐམ་པ་བསྡེབས་ནས་གནང་བས། ཆོས་འདིའི་མིང་རྟེན་འཆག་སྟེང་ཁ་མར་གྲགས་ཏེ། ཞལ་སྔ་ནས། དགེ་བའི་བཤེས་གཉེན་དར་བློས་ཞུས་པ་ལས་ཀྱང༌། ལུས་སེམས་གཉིས་ཀྱི་གནས་ལུགས་ལ། །སྟེང་ཁ་མ་བཞེས་ཡོངས་སུ་གྲགས། །གྲགས་པ་ཅན་གྱི་དམ་ཆོས་ལ། །བཤད་རྒྱུ་ཉུང་སྟེ་ཉམས་ལེན་མང༌། །ཞེས་གསུངས་པ་ཡིན་ལ། དུས་དེ་ནས་སྒོམ་ཆེན་བཅུ་བཅུ་ལ་གནང་བས་བཅུ་ཆོས་སུ་གྲགས་ཏེ། ཕྱིས་ནི་དགེ་འདུན་གྱི་ཚོགས་རྒྱ་ཆེ་ལ་གྲངས་མང་དྲགས་པས། སྐུ་ཁམས་ཀྱིས་མ་ལྕོགས་ཤིང༌། ཉུང་བ་ལ་མ་ལང་ནས། རྟོགས་ལྡན་གྱི་དགེ་འདུན་ཁྲི་ཚོ་བདུན་ལྷན་ཅིག་དུས་གཅིག་ཏུ་འདུས་པ་དང༌།

སྔ་ཕྱིར་བྱེ་བ་དུང་ཕྱུར་བགྲང་གིས་མི་ལང་བ་ལ་དབྱེ་གསལ་ཞིབ་ཏུ་མཛད་ནས་ཚོགས་ཀྱི་དཀྱིལ་འཁོར་དུ་མ་ཡང་མཛད་པ་ཡིན་ནོ། །དེ་ལ་ཆོས་འདི་གནང་བའི་དུས་གོང་དུ་གསུམ་དུ་མཛད་དེ། དེའང་སྒོམ་ཆེན་ཡིན་པ་ཙམ་གྱིས་མི་ཆོག་སྟེ། ཚེ་འདི་བློས་བཏང་བ་དང་གཅིག དེའང་སྒོམ་མེད་ན་མི་ཕན་པས་སེམས་ངོ་ཤེས་པ་ཡན་ཆད་ཀྱི་སྒོམ་ཡོད་པ་དང་གཉིས། དེའང་མི་སྒོམ་ན་མི་ཕན་པས་རི་ཁྲོད་དུ་སྒྲུབ་པ་བྱེད་པར་དམ་བཅས་པ་དང་གསུམ་ལ་གནང༌། དུས་ཕྱིས་ནི་བོགས་འདོན་གྱི་ཐོན་ཆོས་ཚར་བ་དགེ་སྦྱོར་སྐྱོང་ཤེས་ཙམ་ཡན་ཆད་ཀྱི་དགེ་འདུན་ཐམས་ཅད་ལ་གནང་བར་མཛད་དོ། །མཛད་པའི་རིམ་པ་ནི། སྔོན་འགྲོ་བསོད་ནམས་ཀྱི་ཚོགས་གསོག་པ་ལ་ཚོགས་ཀྱི་འཁོར་ལོ་དགོས་ཏེ། དེ་མེད་ན་སློབ་མས་ཆོས་དེ་གནས་སྐབས་སུ་གོ་བ་མི་འབྱུང་བས། མཐར་ཉམས་སུ་བླང་ཀྱང་ཁྱད་པར་གྱི་ཆོས་ཡོན་ཏན་མི་སྐྱེ་བ་དང༌། རྟོགས་པ་ཐུགས་ལ་འཁྲུངས་པའི་ཆོས་དེ་ལ་དཔའ་བོ་དང་མཁའ་འགྲོ་མའི་སྲོག་གི་སྙིང་པོ་ཡིན་པས། དེ་བསྟན་ཀྱང་བར་ཆད་དང་ཉེས་པ་མི་འབྱུང་ཞིང་རྒྱུད་བྱིན་གྱིས་རློབས་པ་དང༌། དངོས་གྲུབ་མྱུར་དུ་ཐོབ་པར་འགྱུར་བས་ཚོགས་འཁོར་མཛད་དོ། །ཚོགས་དེའི་རྒྱུའང་ཤ་ཆང་ལ་སོགས་པ་ཉེས་པའི་རྒྱུ་མ་ཡིན་པ། ཐུབ་པས་གནང་ཞིང་ཆོས་དང་ཚུལ་ཁྲིམས་དང་མི་འགལ་བ་སྨན་གྱི་རྣམ་པ་དུས་སུ་རུང་བ་དང༌། ཐུན་ཚོད་དུ་རུང་བ། རང་རང་གི་ལུས་འཚོ་བ་ཡན་ཆད་ཀྱིས་བཙལ་བའི་འབྱོར་བ་རྒྱ་ཆེན་པོས་བསྒྲུབས་ནས། དཀོན་མཆོག་གི་མཆོད་པ་དང་ཆོས་སྐྱོང་ལ་གཏོར་མ་ལ་སོགས་པའི་ཡོ་བྱད་དང༌། བུ་རམ་དང་ཀ་ར་དང་རྒུན་འབྲུམ་ལ་སོགས་པ་སྦྱར་བའི་བཏུང་བ་བདུད་རྩིའི་རིལ་བུ་དང་བཅས་པ་བཤམས་ཏེ། ཐམས་ཅད་ཚོགས་ཤིང་འདུས་པ་ན་མེ་ཏོག་གསུམ་ཕུལ་ཞིང་གསོལ་བ་གདབ་པ་ལན་གསུམ་བགྱིད་དོ། །དེའང་ཕྱག་གསུམ་སྔོན་དུ་འགྲོ་བས། བླ་མ་རྡོ་རྗེ་འཛིན་པ་ཆེན་པོས། བདག་དང་ཁམས་གསུམ་གྱི་སེམས་ཅན་ཐམས་ཅད་ཀྱི་དོན་དུ་ཚོགས་བྱིན་གྱིས་བརླབས་པ་དང༌།

གཏོར་མ་བྱིན་གྱིས་བརླབས་པ་དང༌། ཟབ་པ་དང་རྒྱ་ཆེ་བའི་ཆོས་གནང་བར་ཞུ་འཚལ། །ཞེས་ལན་གསུམ་གསོལ་བ་བཏབ་ནས། ལུས་བསམ་གཏན་གྱི་ཡན་ལག་ལྔས་འདུག་གོ། །དེ་ནས་གཏོར་ཆུང་ཞིག་གཞི་དེ་ན་ཡོད་པའི་མི་མ་ཡིན་པ་དང༌། ཕྲིན་ལས་དེ་ལ་གནོད་པ་སྒྲུབ་པ་ལ་བྱིན་ཏེ། གནོད་པ་མ་བྱེད་པར་དེངས་ཤིག་ཅེས་བཀའ་བསྒོ་བ་དང་བཅས་པས་བཏང་ནས། ཞལ་སྔ་ནས། ཚད་མེད་པའི་སྙིང་རྗེ་ཆེན་པོས་བསྐུལ་ལ་སོ་སོར་ཐུགས་དམ་ལ་སོང་གིས་མཉམ་པར་བཞག་པར་ཞུ་འཚལ། ཞེས་གསུང་ནས་ཐམས་ཅད་སྒོམ་པར་བྱེད་དོ། །དེ་ནས་གཏུམ་པོ་སུམ་བརྩེགས་སྔོན་དུ་འགྲོ་བས། ཐུགས་དམ་ལ་བཞུགས་ཏེ། བདུད་རྩིའི་རིལ་བུ་དང་བཅས་པའི་བཏུང་བ་རིན་པོ་ཆེའི་སྣོད་དུ་བླུག་པ་ཕྱག་གཡས་སུ་བླངས་ནས་གཡོན་པས་ཆོས་འབྱུང་བཾ་དང་བཅས་པ་བྲིས་ཏེ་བྱིན་གྱིས་བརླབས་ཤིང། དེས་བདག་དང་གནས་དང་རྣལ་འབྱོར་བསྲུང་བ་མཛད་ནས་མདུན་དུ་འཇོག་པར་མཛད་དོ། །དེ་ནས་མཎྜལ་ལ་མི་ལྟོས་པར་ཐུགས་དམ་འབའ་ཞིག་གིས་ལྷ་དམ་ཚིག་པ་བསྐྱེད་པ་དང༌། ཡེ་ཤེས་སེམས་དཔའ་བསྟིམ་པ་དང༌། དབང་བསྐུར་བ་དང༌། དབང་རྟགས་བསྒོམ་པའི་བར་དུ་མཛད་ཅིང་དེ་ལ་ཕྱི་ནང་གི་མཆོད་པ་ཐམས་ཅད་ཀྱིས་མཆོད་པ་དང༌། བསྟོད་པ་གསོལ་བ་གདབ་པ་དང༌། བཟོད་པར་གསོལ་བ་དང༌། གཏོར་མ་འབུལ་བ་ཡན་ཆད་མཛད་ནས། ཐུགས་དམ་དེ་ཉིད་དང་འབྲེལ་བས་ཡི་གེ་གསུམ་བརྗོད་ཅིང་བདུད་རྩིའི་མཛུབ་གཏོར་གྱིས་ཚོགས་ཀྱི་ཡོ་བྱད་བྱིན་གྱིས་བརླབས་ཤིང་གཏོར་མར་ཕུད་ཕུལ་ནས། ཐམས་ཅད་ལ་ཚིགས་སུ་བཅད་པ་དང་བཅས་པས་དྲངས་ནས་ཏིང་ངེ་འཛིན་དང་བཅས་པས་མཉེས་པར་གསོལ་ལོ། །དེ་ནས་ལྷག་མ་བསྡུས་ནས་ལྷག་ཏོར་བཏང་བའི་རྗེས་ལ་གཏོར་མ་དེ་རྣམས་བྱིན་རླབས་མཛད་ནས། ཞལ་སྔ་ནས་ཡི་དམ་ལྷའི་སྙིང་པོ་ཚར་རེ་དང་བསྔོ་བ་རེ་མཛད་པ་ཞུ་འཚལ་གསུང་སྟེ། སྔོན་འགྲོའི་ཆོ་ག་འདི་ཙམ་ཡིན་ལ། བཏུང་བ་ལ་ཆོས་འབྱུང་ཞིག་བྲི་བ་དང། ཡོ་བྱད་བྱིན་རླབས་ཀྱི་མཛུབ་གཏོར་ཞིག་མཛད་པ་ལས།

གཞན་ཕྱག་མཆོད་ལ་སོགས་པ་མཛད་པ་ཙམ་མ་མཐོང་ངོ། །དེ་ནས་ཆོས་གསུང་བ་ནི་ཞལ་སྔ་ནས། ཆོས་འདི་ང་རང་གིས་ཉམས་སུ་མྱོང་བ་དཔེ་མེད་པ་ཤིན་ཏུ་ཟབ་པར་གྱུར་པའི་ཆོས་ཡིན། དེའང་སྔོན་ཉམས་སུ་ཇི་ལྟར་མྱོང་བ་དེ་ཁོ་ན་ལྟར་བསྟན་པས་གཉན་དྲགས་པར་བྱུང་བས་སྟོན་དུ་མ་བཏུབ། དེ་ནས་བརྒྱུད་པ་གོང་མའི་ཆོས་སུ་བྱས་ནས་བསྟན་པས་ཤིན་ཏུ་འཇམ་པར་བྱུང་སྟེ། དེ་ཕྱིན་ཆད་དེ་བཞིན་དུ་བགྱིས་པ་ལགས། བླ་མ་རིན་པོ་ཆེའི་གདམས་པ་བཅུ་ཆོས་འདི་ལ་དོན་གཉིས་ཏེ། ཟབ་པ་དང་རྒྱ་ཆེ་བའི་ཆོས་སྤྱིའི་ཆིངས་བསྟན་པ་དང༌། ཁྱད་པར་དུ་འཕགས་པ་ཟབ་པའི་གནད་བསྟན་པ་གཉིས་སོ། །དེའི་དང་པོ་ནི། དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། སློབ་དཔོན་ཆེན་པོ་ཏིལླི་པ་ཤེས་རབ་བཟང་པོ་ཞེས་བགྱི་བ་དེའི་ཕྱག་ཕྱིར་དཔལ་ལྡན་ནཱ་རོ་པ་ཆེན་པོས་ལོ་བཅུ་གཉིས་འབྲང༌། དཀའ་ཆེན་བཅུ་གཉིས་སྤྱད་པའི་མཐའ་མ་ལ། ནཱ་རོ་པ་སང་ནི་ངས་ཁྱེད་གདམས་ངག་དང་རྗེས་སུ་བསྟན་པ་བྱ་བགྱི་བ་གསུང་སྐད། དེར་དཔལ་ལྡན་ནཱ་རོ་པའི་ཐུགས་དགོངས་ལ། ངས་ལོ་བཅུ་གཉིས་ཀྱི་བར་དུ་ཕྱག་ཕྱིར་འབྲངས། དཀའ་བ་ཆེན་པོ་བཅུ་གཉིས་སྤྱད་ཀྱང་ཐ་མལ་པའི་གསུང་ཚིག་གཅིག་ཀྱང་མི་གསུང་བ་ལ། ད་ནི་སང་ཉིན་གདམས་ངག་དང་རྗེས་སུ་བསྟན་པ་མཛད་པ་རེ་དགའ་སྙམ་ནས་དེའི་མཚན་མོ་མནལ་མ་བྱོན་པ་ལགས་པར་གདའ། དེ་ནས་སང་ནངས་པར་གར་བཞུགས་བལྟས་པས། ཐང་ཆུང་ངུ་བ་ཞིག་གི་དཀྱིལ་ན་སློབ་དཔོན་ཆེན་པོ་ཏིལླི་པ་དེས་དཔལ་ལྡན་ནཱ་རོ་པ་ལ་བཞད་པར་གདའ་སྐད། དེ་ནས་ཞབས་དྲུང་བསྙགས་པས་ཐང་དེ་མྱ་ངམ་གྱི་ཐང་ཡིན་པའང་ཆ་མེད། བླ་མས་དེ་ལྟར་བྱིན་གྱིས་བརླབས་པ་ཡིན་ནམ་ཆ་མེད། ཐང་དེ་ལ་ཆོད་པའི་དུས་མ་བྱུང་བ་ལགས་པར་གདའ། དེ་ནས་ཞབས་དྲུང་དུ་དབུགས་གམ་གུམ་ཞིག་གིས་ཕྱིན་པའི་སྐབས་སུ་ནཱ་རོ་པ་མཎྜལ་ཕུལ་དང༌། ངས་གདམས་ངག་དང་རྗེས་སུ་བསྟན་པ་བྱ་གསུང་བ་ལ། མཎྜལ་ཡང་ཡུལ་གསུམ་ཕྱོགས་ན་མེད།

ཆུ་ཡང་ཡུལ་གསུམ་ཕྱོགས་ན་མེད་པས། སྐུ་ལུས་ཕུག་ནས་ཁྲག་གིས་ས་ལ་ཆག་ཆག་བཏབ། སྙན་བཅད་པའི་མེ་ཏོག་གི་ཚོམ་བུ་བཀོད་ནས་ཕུལ་བས། ཞལ་ནས་གསུངས་པའི་ཆོས་ནི། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །བགྱི་བ་ཚིག་གཉིས་པོ་འདི་ལགས་པར་གདའ། དེ་ལ་གསུམ་ཡིན་ཏེ། ལུས་དངོས་པོའི་གནས་ལུགས་ལམ་ཉམས་སུ་བླང་བའི་རིམ་པ། འབྲས་བུ་སྐྱེ་བའི་ཚུལ། སེམས་དངོས་པོའི་གནས་ལུགས། ལམ་ཉམས་སུ་བླང་བའི་རིམ་པ། འབྲས་བུ་སྐྱེ་བའི་ཚུལ་ཡིན་ཏེ། གསུམ་པོ་འདིར་རྒྱུད་པ་འདིའི་གདམས་ངག་རྣམས་དང༌། རྒྱུད་ཐམས་ཅད་མ་འདུས་པ་མེད་པས། རྒྱུད་དང་མན་ངག་ཐམས་ཅད་ཀྱི་ཆིངས་འདི་ཡིན་པས་བརྒྱུད་པ་རིན་པོ་ཆེ་འདིའི་སྐད་ཐུན་མོང་མ་ཡིན་པ་ལགས། དེ་ལ་ལུས་དངོས་པོའི་གནས་ལུགས་གཞི་ལུས་སེམས་གཉིས་ཟུང་འཇུག ལམ་བསྐྱེད་རྫོགས་གཉིས་ཟུང་འཇུག འབྲས་བུ་སྐུ་གཉིས་ཟུང་འཇུག གང་ཡིན་ན། སློབ་དཔོན་ཏིལླི་པའི་ཞལ་མངའ་ནས། ལུས་ནི་བྱང་ཆུབ་རྣམ་ལྔ་དང། །རྩ་དང་བྱང་ཆུབ་སེམས་དང་ནི། །མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་ནི་གནས་པ་ཡིན། །ཞེས་གསུངས་པ་ལགས་སྐད། དེ་ལ་སྤྱིར་ཐེག་པ་ཆེན་པོ་གསང་སྔགས་རྡོ་རྗེའི་ཐེག་པ། ཁྱད་པར་རྣལ་འབྱོར་བླ་ན་མེད་པའི་རྒྱུད་ཐམས་ཅད་ཀྱི་བརྗོད་བྱའི་དོན། ལུས་ཅན་ཐམས་ཅད་གདོད་མ་ནས་རྫོགས་པའི་བྱང་ཆུབ་ཏུ་སངས་རྒྱས་པ་ཅིག་ཡིན་པར་གསུངས། དེའང་གསང་བ་འདུས་པ་ནས། མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔར་ནི་རབ་ཏུ་གྲགས། །རྡོ་རྗེ་སྐྱེ་མཆེད་ཐམས་ཅད་ནི། །བྱང་ཆུབ་སེམས་དཔའི་དཀྱིལ་འཁོར་མཆོག །ས་ཆུ་སྤྱན་དང་མཱ་མ་ཀི། །མེ་རླུང་སྒྲོལ་མ་གོས་དཀར་མོ། །ཞེས་པ་ལ་སོགས་པ་དང༌། རྡོ་རྗེ་མཁའ་འགྲོ་ལས་ཀྱང༌། འགྲོ་བ་འདི་དག་སངས་རྒྱས་ལྔ་བདག་ཉིད། །གར་མཁན་དག་དང་རི་མོ་བཟང་ལྟར་སྣང༌། །ཞེས་པ་དང༌། དགྱེས་མཛད་ལས་ཀྱང༌། སེམས་ཅན་རྣམས་ནི་སངས་རྒྱས་ཉིད། །འོན་ཀྱང་བློ་བུར་དྲི་མས་བསྒྲིབས། །ཞེས་གསུངས་པས།

གདོད་མ་ནས་སེམས་ཅན་ཐམས་ཅད་རྫོགས་པའི་སངས་རྒྱས་སུ་གོ་བར་བྱ། དེ་ལྟར་སངས་རྒྱས་པ་ཡིན་ན། སངས་རྒྱས་ཐམས་ཅད་བྱང་ཆུབ་པའི་ཚུལ་དུ་སངས་རྒྱས་པ་ཡིན་པས། སེམས་ཅན་གྱི་དུས་ཀྱི་བྱང་ཆུབ་པ་ལྔ་ཇི་ལྟར་མཆི་སྙམ་ན། འདི་ལྟར་བསྐྱེད་རིམ་ཅིག་བསྒོམ་ནའང་བྱང་ཆུབ་པ་ལྔའི་ཚུལ་དུ་སྒོམ་པ་དང་འདྲ་བས། དེའང་རྗེ་བཙུན་སྤྱན་རས་གཟིགས་ཀྱི་སྐུ་སྒོམ་པ་ལ་མཚོན་ན། དང་པོ་སྭ་བྷཱ་ཝའམ། ཤུ་ནྱ་ཏའི་སྔགས་ཀྱིས་སྟོང་པར་བྱས་པ་ཆོས་ཉིད་སྟོང་པ་ཉིད་ལ་བྱང་ཆུབ་པ། དེའི་ངང་ལས་པཾ་ལས་པདྨ། དེའི་སྟེང་དུ་ཨཱཿལས་ཟླ་བའི་དཀྱིལ་འཁོར་གདན་ཉི་ཟླ་ལ་བྱང་ཆུབ་པ། དེའི་སྟེང་དུ་ཧྲཱིཿཡིག་དཀར་པོ་ཚེག་དྲག་ཅན་སྒོམ་པ་གསུང་ཡིག་འབྲུ་ལ་བྱང་ཆུབ་པ། དེ་ལས་འོད་ཟེར་འཕྲོས་སེམས་ཅན་གྱི་དོན་བྱས། ཚུར་འདུས་པདྨར་གྱུར་པ་ཐུགས་ཕྱག་མཚན་ལས་བྱང་ཆུབ་པ། དེ་ཡོངས་སུ་གྱུར་པ་ལས། རྗེ་བཙུན་གྱི་སྐུར་སྒོམ་པ་སྐུ་ཡོངས་སུ་རྫོགས་པ་ལས་བྱང་ཆུབ་པ་ཡིན་ནོ། །དེ་དང་འདྲ་བར་འདིར་ལུས་ཅན་ཐམས་ཅད་འཆི་བ་ན་ཚེ་འདིའི་སྣང་བ་ནི་འགག བར་དོའི་སྣང་བ་མ་ཤར་བའི་བར་དེར་རང་བཞིན་གྱི་འོད་གསལ་འབྱུང་བ་དེ། ཆོས་ཉིད་སྟོང་པ་ཉིད། དེའི་ངང་ལས་ཆུ་ལས་ཉ་འཕར་བ་ལྟར། ང་འམ་བདག་ཏུ་འཛིན་པ་བར་དོའི་རྣམ་པར་ཤེས་པ་འབྱུང་བ་གསུང་ཡིག་འབྲུ། ལས་ཀྱི་བྱེད་པས་ཕ་མ་ཆགས་པ་སྤྱོད་པ་མཐོང་བས་ཕོར་སྐྱེ་ན་མ་ལ་ཆགས་ཤིང་ཕ་ལ་ཞེ་སྡང་བས་ཕའི་བཤང་ལམ་ནས་ཞུགས་ཤིང་ཁུ་བ་དང་བཅས་ནས་མངལ་དུ་འབབ། མོར་སྐྱེ་ན་ཕ་ལ་ཆགས་ཤིང་མ་ལ་ཞེ་སྡང་བས་མའི་བཤང་ལམ་ནས་ཞུགས་ནས་ཁུ་ཁྲག་དང་བཅས་ཏེ་མངལ་དུ་འབབ་པས་ཁུ་བ་དང་ཁྲག་སྟེ་གདན་ཉི་ཟླ། དེ་ནས་མེར་མེར་པོ་དང༌། ནུར་ནུར་པོ་དང༌། གོར་གོར་པོ་དང༌། ལྟར་ལྟར་པོ་དང༌། མཁྲང་འགྱུར་དང༌། རྐང་ལག་འགྱུས་པའི་གོང་དུ་ཕོ་ཡིན་ན་རྡོ་རྗེ་ཆགས་ལ། མོ་ཡིན་ན་པདྨར་ཆགས་པས་ཐུགས་ཕྱག་མཚན། དེ་ནས་ཟླ་བ་དགུ་ངོ་བཅུ་ལ་ལུས་རྫོགས་ཏེ་སྐྱེ་བ་སྐུ་ཡོངས་སུ་རྫོགས་པ་ལས་བྱང་ཆུབ་པ་ཡིན་པས།

ཕ་ནི་མཁན་པོ་མ་ནི་སློན་དཔོན་ཡིན། །མངལ་གྱི་ཁྲུ་མ་ཆོས་གོས་ཏེ། །ཟླ་བ་བཅུ་ཡང་ས་རྣམས་ཉིད། །ཅེས་པ་ལ་སོགས་པའི་བྱང་ཆུབ་ཏུ་སངས་རྒྱས་པར་གོ་བར་བྱ། དེ་ལ་རྩ་ནི་སྤྱིར་ལུས་འདི་གྲུབ་པ་ན་རྩ་གྲུབ་པ་སྟོང་ཕྲག་བདུན་ཅུ་རྩ་གཉིས་ཡིན་ལ། དེ་བསྡུས་པ་ཡུལ་ཉི་ཤུ་རྩ་བཞིའམ། གཙོ་བོ་སུམ་ཅུ་རྩ་གཉིས་སམ། ཡུལ་སུམ་ཅུ་རྩ་གཉིས་ཡིན། དེ་བསྡུས་པས་ན་རྩ་གསུམ་འཁོར་ལོ་བཞི་ཡིན་པས། དེའང་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་སོ་གཉིས། མགྲིན་པ་ལ་ལོངས་སྤྱོད་ཀྱི་འཁོར་ལོ་རྩ་འདབ་མ་བཅུ་དྲུག སྙིང་ག་ཆོས་ཀྱི་འཁོར་ལོ་རྩ་འདབ་མ་བརྒྱད། ལྟེ་བ་སྤྲུལ་པའི་འཁོར་ལོ་རྩ་འདབ་མ་དྲུག་ཅུ་རྩ་བཞི་ཡིན་ཏེ། འཁོར་ལོ་དེ་དག་གི་དབུས་སུ་སྲོག་ཤིང་བཞིན་དུ་ཨ་ཝ་དྷཱུ་ཏཱི་གནས་ལ། ར་ལ་དང་ར་ས་གཡས་གཡོན་གཉིས་འཁོར་ལོ་བཞི་ལ་འཁྱུད་པའི་ཚུལ་དུ་གནས་པར་གོ་བར་བྱའོ། །བྱང་ཆུབ་ཀྱི་སེམས་ནི་རྩ་གང་ན་གནས་པར་རླུང་གནས་ཤིང༌། རླུང་གང་ན་གནས་པར་ཐིག་ལེ་གནས་པས་བྱང་ཆུབ་ཀྱི་སེམས་གནས་པ་ཡིན། མི་གཙང་བའི་རྫས་ནི་དེ་ལྟ་བུའི་ལུས་དེ་སྤྱི་བོའི་གཙུག་ནས་རྐང་མཐིལ་གྱི་བར་དུ་མི་གཙང་བའི་རྫས་སུམ་ཅུ་རྩ་གཉིས་ལས་གྲུབ་པ་ཡིན་པས། དེའང་སྐྲ་དང༌། བ་སྤུ་དང༌། པགས་པ་དང༌། སེན་མོ་དང༌། དྲི་མ་དང༌། རྣག་དང་ཁྲག་ལ་སོགས་པས་གང་བར་གནས་པ་ཡིན་ནོ། །དེ་ལྟ་བུའི་ལུས་ཀྱི་ཆོས་དེའང་རྩ་བ་རྣམ་པར་རྟོག་པར་གནས་པས། མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་འདི་གནས་པ་ཡིན། །ཞེས་གསུངས་པས། དེ་ལུས་དངོས་པོའི་གནས་ལུགས་ལགས། གཉིས་པ་ལམ་ཉམས་སུ་བླང་བ་ནི། སྤྱིར་ཐེག་པ་ཆེན་པོ་གསང་སྔགས་སུ། མ་སྨིན་པ་སྨིན་པར་བྱེད་པ་དབང་བསྐུར་ནས། སྨིན་པ་གྲོལ་བར་བྱེད་པ་ལ་བསྐྱེད་རྫོགས་གཉིས་ཁོ་ན་ཡིན་ཏེ། དེ་ཡང་མ་སྨིན་པ་སྨིན་པར་བྱེད་པའི་དོན་གྱིས་ན་དབང་ངམ། མ་རྟོགས་པ་རྟོགས་པར་བྱེད་པའི་དོན་གྱིས་ན་དབང་བྱ་བ་གཉིས་ལས།

རྟོགས་པའི་དོན་གྱིས་ན་དབང་བྱ་བ་འདི་ཁོ་ན་ཡིན་ཏེ། རང་གི་ཕུང་པོ་ཁམས་དང་སྐྱེ་མཆེད་གདོད་མ་ནས་ཡང་དག་པར་རྫོགས་པའི་སངས་རྒྱས་སུ་གནས་པ་དེ་མ་རྟོགས་པས་འཁོར་བར་འཁྱམས་ལ་མཚན་ཉིད་དང་ལྡན་པའི་བླ་མ་དམ་པས་དབང་གིས་ངོ་སྤྲད་པ་དེ་རྟོགས་ཤིང་མངོན་དུ་བྱས་པ་ལ་དབང་ཐོབ་ཅེས་བྱའོ། །དེ་ལ་ངེས་ཤེས་མ་སྐྱེས་པས་ངོ་མ་འཕྲོད་ན། མགོ་བོར་བུམ་པ་བརྒྱ་བཞག་ཀྱང་མི་ཕན། ཁྱི་ཕག་གི་སྤྱོད་པ་ལོ་དུ་མར་བྱས་ཀྱང་རྣམ་གཞག་མ་གཏོགས་པ་མེད། འདི་ལྟ་བུའི་དབང་ནི་ང་ལས་ཁྱེད་རྣམས་ཀྱི་ཐོབ་པ་ཡིན། དབང་དེ་ལྟ་བུ་ཐོབ་ནས་གྲོལ་བར་བྱེད་པ་བསྐྱེད་རྫོགས་གཉིས་སྒོམ་པ་ཡིན་ཏེ། བསྐྱེད་རིམ་ནི་ལྷའི་སྐུ་སྒོམ་པ་ལ་ཟེར་བ་ཡིན་པས་དབང་ལས་བྱུང་བའི་དེ་ཁོ་ན་ལ་སྒོམ་པར་བྱེད་པ་ཡིན། དེའང་གདོད་མ་ནས་གནས་ལུགས་དེ་ལྟ་བུ་མ་ཡིན་ནས་དོན་སྤྱི་བསྒོམས་པས་དོན་རང་གི་མཚན་ཉིད་དུ་འགྱུར་བ་མ་ཡིན་ཏེ། བདུད་རྩི་ལྔ་པོ་འདི་དག་ཀྱང་རང་བཞིན་གྱིས་ཡོངས་སུ་དག་པ་ཡིན་པས། བདུད་རྩི་ལྔ་ལས་བདུད་རྩི་ཆེན་པོ་རྣམ་པར་སྣང་མཛད་དུ་གསུང་པ་དེའང་བདུད་རྩིའི་དྭངས་མ་གསེར་ལྟ་བུ་འོང་སྟེ། བཅོམ་ལྡན་འདས་རྣམ་པར་སྣང་མཛད་སྐུ་མདོག་གསེར་བཙོ་མའི་ཁ་དོག་ལྟ་བུར་མི་འོང་ཁ་མེད་པའི་གནད་ཡོད། རྫོགས་པའི་རིམ་པ་ནི་དཔལ་ལྡན་ནཱ་རོ་པའི་ཆོས་དྲུག་ཡིན་ཏེ། དེའང་ལྟེ་བ་སྤྲུལ་པའི་འཁོར་ལོ་ལ་བརྟེན་ནས་གཏུམ་མོ་ལམ་དུ་བྱེད། སྙིང་ག་ཆོས་ཀྱི་འཁོར་ལོ་ལ་བརྟེན་ནས་འོད་གསལ་ལམ་དུ་བྱེད། མགྲིན་པ་ལོངས་སྤྱོད་ཀྱི་འཁོར་ལོ་ལ་བརྟེན་ནས་རྨི་ལམ་སྒྱུ་ལུས་ལམ་དུ་བྱེད། སྤྱི་བོ་བདེ་ཆེན་གྱི་འཁོར་ལོ་ལ་བརྟེན་ནས་ལས་རྒྱའམ་འཕོ་བ་ཉམས་སུ་ལེན་པར་བྱེད་པ་ཡིན་པས། དེ་ལམ་ཉམས་སུ་བླང་བའི་ཐབས། དེ་ལ་གསུམ་པ་འབྲས་བུ་སྐྱེ་བ་ནི་གནས་སྐབས་སུ་འཕྲིན་ལས་བཞི་དང་གྲུབ་ཆེན་བརྒྱད་འཐོབ་ཅིང༌། མཐར་ཐུག་རྡོ་རྗེ་འཛིན་པའི་སྐུ་འཐོབ་པ་འབྲས་བུ་ཡིན་ཏེ།

དེ་ལྟར་ན་ལུས་དངོས་པོའི་གནས་ལུགས། ལམ་ཉམས་སུ་བླང་བའི་རིམ་པ། འབྲས་བུ་སྐྱེ་བའི་ཚུལ་དང་གསུམ་ལགས། གཉིས་པ་སེམས་དངོས་པོའི་གནས་ལུགས་ནི། ཡང་སློབ་དཔོན་ཏིལླི་པའི་ཕྱག་ཕྱིར་ནགས་ཁྲོད་ཅིག་ན་ཕར་དཔལ་ལྡན་ནཱ་རོ་པ་གཤེགས་པའི་ཐུགས་ཀྱི་དགོངས་པ་ལ་དོན་དམ་པའི་བདེན་པ་དེ་ཅི་ལྟ་བུ་ཞིག་ཡིན་དགོངས་པས། སློབ་དཔོན་ཆེན་པོ་ཏིལླི་པའི་ཞལ་ཕྱིར་ལོག་གིས་གཟིགས་ནས། ཀྱེ་ཧོ་འདི་ནི་རང་རིགས་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ངས་ནི་ཅི་ཡང་བསྟན་དུ་མེད། ཁྱོད་ཀྱིས་རང་རིག་ཉིད་ལས་ཤེས་ཏེ་བྱོས། །གསུང་བ་ལགས་སྐད། དེ་ལ་ཀྱེ་ཧོ་བྱ་བ་དཔལ་ལྡན་ནཱ་རོ་པ་ལ་བོས་ནས། འདི་ནི་བྱ་བ་དོན་དམ་པའི་བདེན་པ་འདི་ནི་ངག་གི་ལམ་ལས་འདས་ཤིང་ཡིད་ཀྱི་སྤྱོད་ཡུལ་མ་ཡིན་པ་སྟེ། ཏིལླི་ངས་བསྟན་དུ་མེད་དོ། ཁྱོད་རང་གི་རིག་པ་འདི་ཉིད་ལས་ཤེས་པར་གྱིས་ཤིག བྱ་བ་ཡིན་པས། རང་གི་སེམས་ཉིད་སྤྲོས་པ་དང་བྲལ་ཞིང་སྐྱེ་བ་མེད་པ་འདི་ཉིད་གདོད་མ་ནས་ལྷུན་གྱིས་གྲུབ་པར་གོ་བར་བྱ། གཉིས་པ་ལམ་ཉམས་སུ་བླང་བའང་ཏིལླི་པའི་ཆོས་དྲུག་ཡིན་པས། མི་མནོ། མི་བསམ། མི་སེམས། མི་དཔྱད། མི་སྒོམ། སེམས་ནི་ཡང་དག་ཉིད་དུ་གྲོལ། ཞེས་གསུངས་པས། ཉམས་སུ་བླང་བ་ཕྱག་རྒྱ་ཆེན་པོའི་ཁྲིད་ཀྱི་རིམ་པ་འདི་ཡིན་ཏེ་རྗེ་རིན་པོ་ཆེའི་ཁྲིད་ཀྱི་ཕྱག་བཞེས་དང་ཁྱད་པར་མེད་པ་ཡིན། དེ་ལ་གསུམ་པ་འབྲས་བུ་སྐྱེ་བའི་རིམ་པ་ནི་རྣལ་འབྱོར་རྣམ་པ་བཞི་ཡིན་ཏེ། དེ་ལྟ་བུའི་སེམས་ཉིད་དོན་དམ་པ་དེ་ཉམས་སུ་བླངས་པས། རྩེ་གཅིག་གི་རྣལ་འབྱོར་རྒྱུད་ལ་སྐྱེ། དེ་ནས་སྤྲོས་བྲལ། དེ་ནས་དུ་མ་རོ་གཅིག དེ་ནས་སྒོམ་མེད་ཀྱི་རྣལ་འབྱོར་རྒྱུད་ལ་སྐྱེ་བས། དེ་ཁམས་བདེ་གཤེགས་སྙིང་པོ་སེམས་དངོས་པོའི་གནས་ལུགས། ལམ་ཏིལླི་པའི་ཆོས་དྲུག་ཉམས་སུ་བླང་བའི་རིམ་པ། འབྲས་བུ་ལྟར་འཇོག་རྣལ་འབྱོར་བཞི་རིམ་ཅིག་ཆར་སྐྱེ་བའི་ཚུལ་

སྐྱེ་བའི་ཚུལ་ལུགས་གསུམ་ལགས། དེ་ལ་ཆོས་དེ་རྣམས་ནི་ཤིན་ཏུ་ཟབ་པ་ཡིན་ཀྱང་བརྒྱུད་པ་འདིའི་ཆོས་ཐམས་ཅད་འདིར་མ་སོང་བ་མེད་པས་བཀའ་རྒྱ་མི་ཐུབ་པས་མི་དབྱེ། འོན་ཀྱང་གང་དགའ་དགར་མི་སྨྲ་བ་གལ་ཆེ་གཉིས་པ་བཀའ་རྒྱ་ཅན་གྱི་ཆོས་སྤྲོས་པ་དང་བྲལ་བའི་སེམས་ཉིད་རྣམ་པར་མི་རྟོག་པའི་ཡེ་ཤེས་སེམས་དངོས་པོའི་གནས་ལུགས་འདི་དང༌། ཉོན་མོངས་པ་དེ་རྟོག་པའི་ཆོས་ཀྱིས་གནས་ལུགས་དངོས་པོའི་གནས་ལུགས་ཀྱི་འགྲོ་ལྡོག་རྩ་བའི་ཚིག་ལ་བཀའ་རྒྱ་བྱེད་པས་འདི་ཁྱོད་ཀྱིས་ཡར་སློབ་དཔོན་ལ་བཤད་ནའང་རྡོ་རྗེ་དམྱལ་བ། ཕར་གྲོགས་པོ་ལ་བཤད་ནའང་རྡོ་རྗེ་དམྱལ་བ། མར་སློབ་མ་ལ་བཤད་ནའང་དམ་ཚིག་ཉམས་ཏེ་འབྲས་བུ་རྡོ་རྗེའི་དམྱལ་བར་འགྲོ་བ་ཡིན་ནོ། །འདི་ཡི་གེར་ཡང་བྲིར་མི་རུང་བ་ཡིན་ཏེ། དེས་ནས་ཁྱེད་རང་འདོད་པ་ཚེ་འདིར་སངས་རྒྱས་ཐོབ་པར་འདོད་ནས་ངའི་དྲུང་དུ་འོངས་ཀྱང་འདི་འདྲ་བའི་ཚིག་གཅིག་ཁར་ཤོར་བ་འོང་བ་རྡོ་རྗེ་དམྱལ་བ་འོང་བ་ལ་ཐོགས་པ་མེད། བླ་མའམ་དགེ་བའི་བཤེས་གཉེན་གཞན་གྱི་ཆོས་སམ། ངའི་ཆོས་འདོད་ནའང་ཆོས་གཞན་བསྟན་པས་ཆོག ཆོས་འདིས་ཁྱེད་མི་འཚེངས་པས་ད་རུང་བཀའ་རྒྱ་མི་ཐུབ་པ་རྣམས་གཤེགས་ཤིག་ཅེས་ལན་གཉིས་ལན་གསུམ་གྱི་བར་དུ་གསུངས་ནས། ད་འོ་ན་བཀའ་རྒྱ་ཤིན་ཏུ་དམ་པ་ཡིན་པས་གང་ལ་སྨྲས་ཀྱང་དམྱལ་བར་འགྲོ། རྡོ་རྗེ་མཁའ་འགྲོ་མ་རྣམས་ཀྱི་སྙིང་ཁྲག་ནམ་མཁའ་ལ་གཏོར་བ་ཡིན། དེས་ན་རང་ཉིད་ཉམས་སུ་བླང་བ་ལས་གཞན་ལ་མི་བཤད། འོ་ན་ཡེ་བཤད་པའི་སྐབས་མེད་དམ་སྙམ་ན། རང་ཉིད་ཀྱི་ཁྲིད་བྱས་ཤིང་རྒྱུད་ལ་ཕྱག་རྒྱ་ཆེན་པོའི་མངོན་པར་རྟོགས་པ་སྐྱེས་པ་བརྒྱུད་པ་འཛིན་པའི་སློབ་མ་བྱུང་ན་དེ་ལ་བཀའ་རྒྱ་མེད། ཡང་ཁྱེད་རྣམས་ཀྱི་རྟོག་པ་ལ་ཁྱེད་ཀྱི་ཆོས་ཚིག་གཅིག་པོ་འདི་ལ་དེ་ཙམ་པའི་དཀའ་ལས་དང་བཀའ་རྒྱས་ཅི་བྱེད། དེ་བས་ཚད་མ་རྣམས་ངེས་སམ། དབུ་མ་སྣང་བའམ། ཕ་རོལ་ཏུ་ཕྱིན་པ་འགྲེལ་ཆུང་ལ་སོགས་ཆོས་ཆེན་པོ་བཤད་པའང་ཡོད་སྙམ་ན།

ཁྱེད་ཀྱི་ཆོས་ཆེན་པོ་དེ་ལས་ཅི་བྱུང༌། རྟ་བཟང་པོ་རེ་ཙམ་འབྱུང་ངམ་སྟེ། ཕལ་ཆེར་ཟན་བཟང་པོའང་དཀའ། ངའི་ཆོས་འབྱུང་འདི་ལས་ང་རྣལ་འབྱོར་པ་མི་གཅིག་ལ་རྙེད་པ་དང་བཀུར་སྟི་གྲགས་པ་དང་སྙན་པ་མཁས་བཙུན་འདི་སྙེད་ཅིག་འོང་བ་འདུག་པས། ཁྱེད་མཁས་པ་ཆེན་པོ་བཀའ་བཞི་ཤེས་པ་རྣམས་ཀྱང༌། ཁྱེད་ཀྱི་ང་ལ་སྙིང་རྗེ་བལྟས་ནས་འདིར་འོངས་པ་མིན། ཁྱེད་མི་འོང་བའི་རང་དབང་མེད་པ་ཡིན། རྒྱུ་མཚན་དེས་ན་སྤྱིར་ཡང་གསང་སྔགས་ཀྱི་གདམས་ངག་མཐའ་དག་ཀྱང་གཙིགས་རྒྱ་མདུད་དང་བཅས་པ་ཡིན་ལ། ཁྱད་པར་དུའང་རང་གིས་ཉམས་སུ་མྱོང་བ་འདི་ལ་བཀའ་རྒྱ་ཤིན་ཏུ་དོག་པ་ཡིན་པས་དེ་ལྟར་ཐུགས་ལ་ཞོག་ཅིག དེ་ལ་འདིར་གནད་ནི་ནང་དུ་རང་གི་རྒྱུད་དག་ན། འགྲོ་བ་གཞན་གྱིས་མཆོད་པའི་གནད་བསྟན། ཡུལ་ལ་ཕར་བལྟ་ལུགས་ལེགས་ཉེས་ཀྱི་ཕན་གནོད་ཚུར་བྱུང་གི་རྒྱུ་མཚན་ལྟ། འཁོར་བར་རྣམ་པར་རྟོག་པས་འཁྲུལ་བས། རྣམ་པར་མི་རྟོག་པའི་ཡེ་ཤེས་ཀྱི་ངོ་སྤྲོད་ཀྱི་མན་ངག་སྦྱིན། ལོངས་སྤྱོད་དགྲ་ལ་ཤོར་ན་སྡུག་བསྔལ་བསྐྱེད་པས། འདྲེ་དབང་དུ་འདུས་ནས་ཅི་དགོས་སྒྲུབ་པའི་ཐབས་ངོ་སྤྲད། སྤྱིར་བཅོམ་ལྡན་རྡོ་རྗེ་འཆང་ཆེན་པོས་རྒྱུད་དཀྲུགས། ལུང་གཅུས། མན་ངག་སྦས་པའང་གསང་སྔགས་ཀྱི་སྒོར་ཞུགས་པ་རྣམས་དངོས་གྲུབ་མྱུར་དུ་ཐོབ་པའི་དོན་དུ་ཡིན། དེས་མཚན་ཉིད་དང་ལྡན་པའི་བླ་མ་མཉེས་པར་བྱས་པའི་ཐབས་ལས་བྱུང་བར་ངེས་པར་བཞེད། གཉིས་པ་མུ་སྟེགས་ལ་སོགས་པའི་ཕྱིར་རྒོལ་བ་རྣམས་ཀྱིས་མི་བརྫི་བ་དང༌། རང་དགར་ཞུགས་པ་ལ་སོགས་པ་རྣམས་ཀྱིས་ཉམས་པར་འགྱུར་བ་དེ་དག་གི་དོན་དུ་ཡང་གསང་བ་ཡིན་ཏེ། འདིར་ཡང་དེ་དང་འདྲ་བས། ཆོས་འདི་ཡང་སངས་རྒྱས་བཅོམ་ལྡན་འདས་ནས། དམའ་བ་མནར་མེད་པའི་དམྱལ་བ་ཡན་ཆད་ཀྱི་རྟེན་འབྲེལ་གྱི་གཤིས་སམ་བབས་ཤིག་ཡིན་པས། དེ་ང་འབུས་གཤིས་སམ་བབས་དེ་གོ་ཞིང་ཉམས་སུ་མྱོང་བས་ཁྱོད་ལ་མྱོང་བ་དེ་སྨྲ་བ་སྲོག་པས་ཀྱང་ཕངས་པ་ལ།

ཁྱེད་སྒྲུབ་པ་བྱེད་པ་རེ་རེ་ཙམ་འོང་དུ་རེ་ནས་སྨྲས་པ་ཡིན་པས་ཁྱེད་རྣམས་སྒྲུབ་པ་ལ་འབུངས་ཤིགབཅུ་ཆོས་ལ་གསུམ་སྟེ། རྟོག་པ་དངོས། རྒྱུ་འབྲས་ཀྱི་འབྱུང་ཚུལ་དང༌། གནད་དུ་བསྣུན་ལུགས་གསུམ་མོ། །དང་པོ་ནི། རྣམ་རྟོག་གི་རིགས་ཐམས་ཅད་བཟང་འབྲིང་ངན་གསུམ་དུ་གནས་ཏེ། བཟང་རྟོག་བླ་མ་ལ་གུས་པ་སོགས། འབྲིང་པོ་མཁས་བཙུན་ལ་དགའ་བ་སོགས་ངན་རྟོག་ཐམས་ཅད་དོ། །རྒྱུ་འབྲས་ཀྱི་འབྱུང་ཚུལ། དང་པོ་བཟང་རྟོག་ནི་ཚུར་དགེ་སྦྱོར་གྱི་རོ་མྱོང་ན་བཟང་སྟེ་བླ་མ་ལ་སོགས་དབང་དུ་འདུས་པའོ། །ཕར་སོང་ནའང་བཟང་སྟེ། བླ་མ་དཀོན་མཆོག་གི་དབང་དུ་རང་འདུ་བས་སོ། །འབྲིང་གི་རྟོག་པ་ནི་ཚུར་འདུས་ནས་བཟང་སྟེ། མཁས་བཙུན་འདུས་པས་སོ། །ངན་རྟོག་ནི་ཚུར་འདུས་ནའང་ངན་ཏེ། བུད་མེད་སོགས་དབང་དུ་འདུས་པས་ཉེས་ཚོགས་བསྐྱེད་པའོ། །ཕར་སོང་ན་ངན་སོང་གསུམ་སྒྲུབ་པས་ཤིན་ཏུ་ངན་ནོ། །དེ་ལ་གནད་དུ་བསྣུན་ལུགས་ལམ་གཏོང་ལྔ་ལྡན་བཅས་པས་དག་པའི་ཡེ་ཤེས་སུ་བསྒྲུབ་པར་བྱའོ། །དེ་ལ་རང་གི་སེམས་ཉིད་ཕྱག་རྒྱ་ཆེན་པོ་དེ་རྣམ་པར་རྟོག་པ་མ་ཡིན་ཡང༌། བཅོམ་ལྡན་འདས་ཀྱི་རྣམ་པར་རྟོག་མེད་ལྷུན་གྱི་གྲུབ། །ཅེས་གསུངས་པས། ད་རེས་རྣམ་པར་མི་རྟོག་པ་བགྱི་བས། འདིར་རྣམ་པར་མི་རྟོག་པའི་ཡེ་ཤེས་དེ་ལ་རྐྱེན་གྱི་ཞེ་སྡང་གི་རྟོག་པ་ཞིག་རང་ལ་སྐྱེས་སོ། །དེ་སྐྱེས་པ་དེ་ལ་རྣམ་པར་རྟོག་པ་ཟེར་བ་ཡིན་པས་དེ་རྣམ་རྟོག་ཁ་མ་བརྒྱུད་པར་ཆུ་ལ་ཆུ་བཞག་པའམ། མར་ལ་མར་བཞག་པ་བཞིན་དུ་སོང་བས། འདིའི་རིགས་ཅན་ཞེ་སྡང་ཅན་གནས་དུས་ཀྱིས་མ་བསྐལ་བ་རྣམས་འབྱུང་བས་རང་ཡང་ཚིག་པ་ཟ་བ་དང༌། འགྲོ་སྙིང་འདོད་པ། ཉེས་པས་མི་མཐུན་པའི་རྐྱེན་རྣམས་ཐོག་ཏུ་འབྱུང་བ་ཡིན། ཡང་རང་ལ་ཞེ་སྡང་དྲག་པོ་སྐྱེས་པ་དེ་རང་གི་དགེ་སྦྱོར་དུ་རོ་མ་མྱོང་ནས་རྡོ་སྤུ་སྐྱེས་བཞིན་དུ་ཁ་བརྒྱུད་དུ་སོང་ན། ཡང་འདིའི་རིགས་ཅན་ཞེ་སྡང་ཅན་རྣམས་ཀྱིས་གསོད་པ་དང་བརྡུང་བ་དང༌།

ཚུར་རང་ལ་ཉེ་བ་རྣམས་ལ་གནོད་པ་སྒྲུབ་པ་འབྱུང་བ་ཡིན་ནོ། །འབྲིང་རང་ཉིད་ལ་སྤོང་སེམས་ཐུན་མོང་མ་ཡིན་པ་ཞིག་སྐྱེས་ནས་དེ་སྔ་མ་བཞིན་དུ་དགེ་སྦྱོར་དུ་རོ་མྱོང་ན་དེའི་རིགས་ཅན་བཙུན་པོ་རྣམས་ཀྱི་ཕན་པ་དང་བདེ་བ་སྒྲུབ་པར་འགྱུར། ཡང་སྤོང་བའི་སེམས་པ་དེ་དགེ་སྦྱོར་དུ་རོ་མ་མྱོང་བས་སྤོང་སེམས་ཁ་བརྒྱུད་དུ་སོང་ནའང༌། དེའི་རིགས་ཅན་བཙུན་པོ་རྣམས་ཀྱིས་ཕན་བདེ་རང་ལ་སྒྲུབ་པར་འབྱུང་བ་ཡིན་ནོ། །རབ་བླ་མ་ལ་མོས་གུས་ཤིག་སྐྱེས། སྐྱེས་པ་དེ་ཁ་བརྒྱུད་དུ་མ་སོང་བར་རང་གི་དགེ་སྦྱོར་དུ་རོ་མྱོང་ན་དེའི་རིགས་ཅན་བླ་མ་དེས་རང་ལ་ཕན་པ་དང་བདེ་བ་སྐྱེད་པར་བྱེད་པ་འབྱུང་ངོ༌། །མོས་གུས་དེ་དག་དགེ་སྦྱོར་དུ་རོ་མ་མྱོང་ནས་ཁ་བརྒྱད་དུ་སོང་ནའང་བླ་མ་དེ་ལ་ཕན་པ་དང་བདེ་བ་རང་གིས་བསྐྱེད་པར་བྱེད་པ་འབྱུང་བ་ཡིན་ནོ། །དེ་ཁོ་ན་དང་འདྲ་བར་ཉོན་མོངས་པ་འདོད་ཆགས་ཀྱིས་སྡོམ་པ་འཕྲོག་པའི་གྲོགས་འབྱུང་བ་དང༌། དེ་བཞིན་དུ་རྟོག་པ་ངན་པ་ང་རྒྱལ་དང་ཕྲག་དོག་ལ་སོགས་པ་རྣམས་ཀྱང་ཤེས་པར་བྱའོ། །འབྲིང་པོ་བྱམས་པ་དང་སྙིང་རྗེ་དང་བྱང་ཆུབ་ཀྱི་སེམས་ལ་སོགས་པ་རྣམས་དང༌། རྟོག་པ་བཟང་པོ་ཡི་དམ་གྱི་ལྷ་དང༌། བླ་མ་ལ་སོགས་པ་ཤིན་ཏུ་བཟང་བ་རྣམས་ཡིན་ཏེ། དེ་ལྟ་བུ་རྣམས་ཉམས་སུ་བླངས་པས་རང་ཉིད་གཞན་དུ་འགྲོ་མི་དགོས་པར་དངོས་གྲུབ་ཏུ་འགྱུར་བ་གདམས་ངག་ཟབ་པ་ཡིན་ནོ། །དེ་ལའང་སྙིགས་མའི་དུས་ཀྱི་སེམས་ཅན་རྣམས་ལ་རྣམ་རྟོག་བཟང་པོ་འབའ་ཞིག་སྐྱེ་བ་ནི་མི་སྲིད། ངན་པ་སྐྱེས་ན་ནི་དེ་ལ་ཤེས་པ་ཚིམ་པའམ་གནོད་པ་དང་སྡུག་བསྔལ་དཔག་ཏུ་མེད་པ་འབྱུང་བར་འདུག་པས། ཐབས་ཇི་ལྟ་བུའི་ཆོས་ཤིག་བྱ་སྙམ་དུ་སེམས་པས། དེ་ལ་འདི་ལྟར་ཉམས་སུ་བླང་བར་བྱ་སྟེ། དང་པོ་ངན་རྟོག་སྤང་ལུགས་ཀྱི་གདམས་ངག་ནི་རང་ལ་ཞེ་སྡང་དྲག་པོ་སྐྱེས་པའི་དུས་སུ་དེར་བཙིར་གྱིས་བཟུང་ལ་བདག་གི་ཉོན་མོངས་པ་ཞེ་སྡང་འདིས་སེམས་ཅན་ཐམས་ཅད་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག་སྙམ་དུ་རྟོག་པ་གཞན་གྱིས་བར་མ་ཆོད་པར་ཞེ་ཐག་པ་ནས་ལམ་དུ་གཏོང༌།

དེའི་རྟེན་འབྲེལ་གྱིས་ཡུལ་དེའི་གནོད་པ་བྱེད་པའི་བསམ་པ་ཞི་ནས་འགྲོ་སྟེ་ཤེར་སྙིང་ཚར་གཅིག་འདོན་རིང་གི་བར་དུ་བསྒོམ། རོ་མྱོང་རྒྱུ་ཞིག་འོང་བ་ལགས། དེ་ལམ་དུ་ཐེངས་པའི་ཚད་ཡིན། དེ་ནས་ཟབ་མོ་ལྔ་ལྡན་གྱི་ལག་རྗེས་ལྔ་འབྱུང་ཚུལ་དང་བཅས་པ་དེ་ནས་ལྷག་པའི་བསམ་པ་གཡོ་མེད་པའི་བྱང་ཆུབ་མཆོག་ཏུ་སེམས་བསྐྱེད། དེས་ཡུལ་དེའི་གནོད་པ་ལོག་ཙམ་ལ་མི་སྡོད་པར་ཕན་པ་དང་བདེ་བ་རྒྱ་ཆེན་པོ་སྒྲུབ་པར་བྱེད། དེ་ནས་ལུས་ཡི་དམ་གྱི་ལྷ་ཤིན་ཏུ་གསལ་བར་བསྒོམ། དེས་བར་དུ་གཅོད་པ་མི་འབྱུང་བ་དང༌། རིགས་འཆོལ་པར་མི་འགྲོ་བས་རང་གི་རིགས་སུ་འོང༌། དེ་ནས་བླ་མ་དམ་པ་སྒོམ་པས་ཅི་བྱས་ཚད་ཀྱིས་བླ་མ་དམ་པ་མཉེས་པ་དེ། དཔོན་སློབ་ཀྱི་བར་དུ་ཕྲག་དོག་མེད་པར་ཡང་འགྱུར་བའོ། །དེ་ནས་ཕྱག་རྒྱ་ཆེན་པོ་བསྒོམ་པས། དེ་ཐམས་ཅད་དང་བྲལ་བའི་ཆོས་ཉིད་དུ་ཉེ་བར་ཞི་བས་དབང་བྱེད་དེ། འདི་ལྟར་ཉམས་སུ་ལེན་པ་འདི་ལ་ལྔ་ལྡན་ཡང་ཟེར། ཆོས་ལྔ་སྒོམ་པས་ལག་རྗེས་ཀྱི་སྤུ་རིས་ཀྱང་མི་འདོར་བར་སོ་སོར་འབྱུང་བས། འདི་ཐབས་ལ་མཁས་པའི་མན་ངག རིན་པོ་ཆེ་དབང་གི་རྒྱལ་པོ་ལྟར་དགོས་འདོད་ཐམས་ཅད་འབྱུང་བ་ལགས། དེས་ན་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཏུ་འགྱུར་བ་ལ་ཚེགས་མེད་པས་དེ་ལྟར་ཐུགས་ལ་བཞག་པར་ཞུ་འཚལ་གསུང༌། དེ་ནས་བསྔོ་བ་མཛད་ནས་རྩ་བའི་གནད་ཀྱི་ཚིག་ལ་ནན་ཏན་གནས་སྐབས་དང་བཅས་པ་མཛད་ཅིང༌། ཕྱི་ཉིན་ནས་སོ་སོར་ཡང་མི་སྨྲ་བའི་དུས་ཚིགས་བསྒོ་བར་ཡང་མཛད་དོ། །ཆོས་རྗེ་རིན་པོ་ཆེའི་ཁྱད་པར་གྱི་ཆོས་བཅུ་ཆོས་སུ་གྲགས་པའི་རྒྱབ་ཆོས་དང༌། གནད་ཀྱི་མན་ངག་རྫོགས་སོ།། །།

༄། །བཅུ་ཆོས་ཀྱི་རྒྱབ་ཆོས་རྒྱས་པ་བཀའ་རྒྱ་ཅན།། །།འཇིག་རྟེན་མགོན་པོ་ཆོས་རྗེ་རིན་པོ་ཆེས་ཐུགས་སུ་ཆུད་པའི་ཆོས་འདི་ལ་གཉིས་ཏེ། གཉིས་གང་ཞེ་ན། རྟོག་མ་རྟོག་གཉིས་ལས་འཁོར་འདས་གཉིས་སུ་མཁྱེན་པས། དེ་ལྟར་ཡང༌། རྟོག་དང་མི་རྟོག་འཁོར་འདས་རྩ་བ་ཅན། །ཞེས་གསུངས་པས། རྟོག་པ་དབང་དུ་འདུས་མ་འདུས་གཉིས་ལ་རང་ཕར་འགྲོ་བ་དང༌། གཞན་ཚུར་འདུས་པ་དེ་གཉིས་ཐུགས་སུ་ཆུད་དེ། མདོ་དགོངས་པ་ལས། ཀུན་གྱི་རང་བཞིན་གཅིག་ཤེས་ན། །དེ་ཉིད་ཐམས་ཅད་དབང་དུ་འདུས། །ཀུན་ལ་དབང་བསྐུར་ཐོབ་པས་ན། །ཉེ་དབང་ཆེན་པོ་རྫོགས་པ་ཡིན། །ཞེས་པ་དང༌། སྙིང་གཏམ་བདུད་རྩིའི་ཕྲེང་བ་ལས། མི་རྟོག་ཡེ་ཤེས་ཆོས་སྐུ་ཡིན། །རྣམ་རྟོག་དབང་འདུས་གཞན་དབང་འདུ། །འདི་བཅུ་ཆོས་གནད་ཀྱི་སྙིང་གཏམ་ཡིན། །གསུངས། རྣམ་རྟོག་རྗེས་སུ་མི་རྟོག་པ་འབྲང་ན། རང་གཞན་གྱི་དབང་དུ་འགྲོ་བ་ཡིན། ཡང་ཆོས་རྗེའི་ཞལ་ནས། རྣམ་པར་རྟོག་པའི་རྗེས་འབྲངས་ནས། །རིགས་དྲུག་གྲོང་ཁྱེར་གནས་སུ་འཁྱམས། །སྟོབས་ཆེན་རྣམས་ཀྱི་དབང་དུ་འགྲོ། །ལས་ཀྱི་འབྲས་བུ་ཉོན་རེ་མོངས། །ཞེས་གསུངས། འོ་ན་སེམས་ཉིད་མི་རྟོག་པ་དེ་ཇི་ལྟ་བུ་ཞིག་ཡིན་སྙམ་ན། དེ་མི་རྟོག་ཡེ་ཤེས་ཆེན་པོ་ཡིན། དེ་ཡང་མཚན་བརྗོད་ལས། །རྣམ་པར་མི་རྟོག་ལྷུན་གྱིས་གྲུབ། །དུས་གསུམ་སངས་རྒྱས་ལས་བྱེད་པ། །ཞེས་པ་དང༌། ཡང་དེ་ཉིད་ལས། རྣམ་པར་མི་རྟོག་དབྱིངས་མི་ཟད། །ཆོས་དབྱིངས་དམ་པ་ཟད་མི་ཤེས། །བསོད་ནམས་ལྡན་པ་བསོད་ནམས་ཚོགས། །ཞེས་པ་དང༌། སྡུད་པ་ལས་ཀྱང༌། རྣམ་པར་མི་རྟོག་ཡེ་ཤེས་བྱ་བ་ཐམས་ཅད་བྱེད། །ཅེས་པ་དང། ཏིང་འཛིན་རྒྱལ་པོ་ལས། མི་རྟོག་ཏིང་འཛིན་ལ་གནས་ན། །མཁའ་བཞིན་དྲི་མ་མེད་པར་འགྱུར། །ཞེས་གསུངས་སོ། །སྤྱིར་ནི་སེམས་ཀྱི་དང་པོ་འདུག་ཚུལ་ནི། རྟོག་པ་སྐྱེས་ཀྱང་རུང༌། མ་སྐྱེས་ཀྱང་རུང༌། སེམས་ཉིད་གཤིས་གདོད་མ་ནས་མ་སྐྱེས་པ་ཡིན་ཏེ་དཔེར་ན་སྤྲིན་བྱུང་བའི་ནམ་མཁའ་དང་མ་བྱུང་བའི་ནམ་མཁའ་གཉིས་ལ་ཁྱད་པར་མེད།

དཔེ་རྒྱ་མཚོ་ལ་རླབས་བྱུང་བའི་རྒྱ་མཚོ་དང་མ་བྱུང་བའི་རྒྱ་མཚོ་ལ་ཆུའི་རང་བཞིན་ལ་ཁྱད་པར་མེད། དེ་བཞིན་དུ་རྟོག་པ་བྱུང་བའི་སེམས་ཀྱི་རང་བཞིན་དང༌། རྟོག་པ་མ་བྱུང་བའི་སེམས་ཀྱི་རང་བཞིན་ལ་ཁྱད་མེད། མི་རྟོག་པ་གཤའ་མ་ཡང་དག་པ་དེ་ཡིན་ནོ། །མི་རྟོག་པ་རྙེད་པར་མི་འགྱུར། རྣམ་ཤེས་སྤངས་པའི་ཕ་རོལ་ན། །ཡེ་ཤེས་རྙེད་པར་མི་འགྱུར་རོ། །ཞེས་གསུངས་སོ། །ཡང་དག་པར་སེམས་མི་རྟོག་པ་གང་དུ་ཡང་མི་གནས་པའོ། །རྟོག་པ་འཁོར་བ་ཡིན་པ་ཅིས་ཤེས་ན། ཏིང་འཛིན་རྒྱལ་པོ་ལས། རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །ཞེས་པ་དང༌། ཏོག་ལས་ཀྱང༌། རྣམ་རྟོག་ལས་གཞན་འཁོར་བ་ནི། །གཞན་དུ་ཡོད་མ་ཡིན་ཏེ། །ཞེས་གསུངས་པས། རྟོག་པའི་ལུས་སུ་གྲུབ་སྟེ། ཕྱག་རྒྱ་ཆེན་པོ་ཆིག་ཆོད་ལས། སྐད་ཅིག་རྟོག་པ་སྟོབས་ཅན་སྐྱེས་པའི་ཚེ། །དེ་ཉིད་བསམ་པ་དེ་ཡི་རང་གཟུགས་ཏེ། །ཕྱི་རོལ་ཏུ་ཡང་དེ་ཡི་མཐུན་སྣང་འབྱུང༌། །ཕ་རོལ་བསམ་པ་དེ་ཡི་ལུས་གྲུབ་པས། །དཀར་ནག་ལས་ཀྱི་སྒྲོན་བཞིན་སྤྱད་པ་དེས། །བདེ་སྡུག་རྣམ་པར་སྨིན་པ་སྤྱོད་པར་འགྱུར། །ཞེས་གསུངས་པས། དེ་ལ་རྟོག་པའི་གོ་བ་ནི། འདོད་ཆགས་ལ་རྟོག་ན་ཡི་དྭགས་ཀྱི་ལུས་སེམས། ཞེ་སྡང་ལ་རྟོག་ན་དམྱལ་བ། གཏི་མུག་ལ་རྟོག་ན་དུད་འགྲོ། ང་རྒྱལ་དང་དགེ་བ་བཅུ་ལ་རྟོག་ན་ལྷ་མི། ཕྲག་དོག་ལ་རྟོག་ན་ལྷ་མ་ཡིན། བདེན་པ་བཞི་ལ་རྟོག་ན་ཉན་ཐོས། རྟེན་འབྲེལ་བཅུ་གཉིས་ལུགས་འབྱུང་ལུགས་ལྡོག་ལ་རྟོག་ན་རང་སངས་རྒྱས། ཀུན་རྫོབ་སྨོན་འཇུག་གཉིས་ལ་རྟོག་ན་གཟུགས་སྐུ་གཉིས་ཐོབ་སྟེ། རྟོག་པས་ན་འཁོར་བ་ཞེས་བྱ་བ་ཡིན་གསུངས། གཟུགས་སྐུ་གཉིས་ཀྱང་སེམས་ཅན་ཡིན་ཏེ། སེམས་ཅན་ཆེན་པོ་ཞེས་བྱའོ། །ད་ནི་འཁོར་བ་མྱ་ངན་ལས་འདས་པར་དབང་དུ་སྡུད་པར་བྱེད་དེ། དེ་ལ་འདིར་མཚོན་པར་བྱེད་པའི་དུས་སུ་རྟོག་པ་བཟང་ངན་འབྲིང་གསུམ་དུ་བྱེད་པ་ཡིན་ཏེ། སེམས་ཉིད་ནམ་མཁའ་ལྟ་བུའི་ངང་ནས་གློ་བུར་དུ་རང་ལ་ཞེ་སྡང་གི་རྟོག་པ་ཞིག་སྐྱེས་ན་དེ་དབང་དུ་འདུ་དགོས་ཏེ།

གང་གི་དབང་དུ་འདུ་དགོས་ན། དེ་རང་ཉིད་ཀྱི་དགེ་སྦྱོར་རྣམ་པར་མི་རྟོག་པའི་དབང་དུ་ཆུ་ལ་ཆུ་བཞག་པའམ། མར་ལ་མར་བཞག་པ་བཞིན་ལྷན་གྱིས་དབང་དུ་འདུ་དགོས། དེ་ལ་དབང་དུ་སྡུད་པ་དང་གཅིག འདུས་པའི་ཚད་དང་གཉིས། འདུས་པའི་འབྲས་བུ་དང་གསུམ། མ་འདུས་པའི་ཉེས་དམིགས་དང་བཞི་ཡིན། དེ་ལ་ཞེ་སྡང་གི་རྟོག་པ་སྐྱེས་ན། དེ་དབང་དུ་འདུ་དགོས་ཏེ། རྟོག་པ་དེ་ཉིད་རང་གི་དགེ་སྦྱོར་རྣམ་པར་མི་རྟོག་པའི་ངང་དུ་བསལ་བཞག་མེད་པར་ལྷན་གྱིས་འགྲོ་སྟེ། རྟོག་པ་ཕར་བསལ་དུ་མེད། མི་རྟོག་པ་ཚུར་བཞག་ཏུ་མེད་པར་ལྷན་གྱིས་འགྲོ་བས་དེ་དབང་དུ་སྡུད་པ་ཡིན། རྟོག་པ་དེ་ཚོར་བ་ནུབ་པའི་དུས་སུ་དབང་དུ་འདུས་པའི་ཚད་ཡིན། ཞེ་སྡང་གི་རྟོག་པ་དེ་དབང་དུ་འདུས་ནས་རང་ཉིད་ཞེ་སྡང་རྡོ་རྗེར་འགྱུར་བ་དང༌། རང་གི་དབང་དུ་ཞེ་སྡང་ཅན་རྣམས་ཐམས་ཅད་འདུ་བ་དང༌། དམྱལ་བ་ཐམས་ཅད་དབང་དུ་འདུ་སྟེ་སེམས་བསྐྱེད་པ་ཙམ་གྱིས་དམྱལ་བ་ཐམས་ཅད་འདུལ་བར་ནུས། དེ་ཅི་སྟེ་བྱས་པ་ལ། དམྱལ་བ་ཐམས་ཅད་ཞེ་སྡང་ལས་སྐྱེས་པ་ཡིན་པའི་ཕྱིར། ཞེ་སྡང་གི་རྟོག་པ་དབང་དུ་འདུས་ན་ཞེ་སྡང་དམྱལ་བ་དབང་དུ་འདུས་པ་ཡིན་ཏེ་དབང་དུ་འདུས་པའི་ཚད་དོ། །འབྲས་བུ་ནི་སེམས་ཅན་ཞེ་སྡང་ཅན་དང་དམྱལ་བ་ཐམས་ཅད་བླ་ན་མེད་པའི་བྱང་ཆུབ་ཏུ་ཞེ་སྡང་རྡོ་རྗེའི་གོ་འཕང་ལ་འགོད་ནུས་སོ། །དེ་ལ་ཞེ་སྡང་གི་རྟོག་པ་དེ་དབང་དུ་མ་འདུས་པའི་ཉེས་པ་ནི། ཐོག་མར་རང་ཉིད་ཞེ་སྡང་གིས་རྒྱུད་བསྲེགས། འགྲོ་བ་གཞན་ཞེ་སྡང་གི་དབང་དུ་སོང་ནས་གསོད་གཅོད་ཀྱི་ལས་མཚམས་མེད་པ་རྣམས་བྱས་ནས་མཐར་མནར་མེད་པའི་སེམས་ཅན་དམྱལ་བར་སྐྱེ་བ་ལ་སོགས་པའི་ཉེས་པ་དཔག་ཏུ་མེད་པ། དེ་བཞིན་དུ་དུག་ལྔའི་རྟོག་པ་གཞན་རྣམས་ཀྱིས་ཀྱང་རིགས་དྲུག་ཏུ་སྐྱེ་བར་བྱེད་པ་ཡིན་ཏེ། དེ་ལ་དབང་དུ་འདུས་པ་དང༌། འདུས་པའི་ཚད་དང༌། འདུས་པའི་འབྲས་བུ་དང༌། མ་འདུས་པའི་ཉེས་དམིགས་གོང་མ་བཞིན་དུ་ཤེས་པར་བྱའོ། །དེ་རྣམས་ནི་ངན་རྟོག་གོ། །རྟོག་པ་འབྲིང་པོ་ནི།

བདེན་པ་བཞི། རྟེན་འབྲེལ་བཅུ་གཉིས། རང་དོན་ལ་སོགས་པའི་རྟོག་པ་དེ་དབང་དུ་འདུ་དགོས། འདུས་པ་དང༌། འདུས་པའི་ཚད། འདུས་པའི་འབྲས་བུ། མ་འདུས་པའི་ཉེས་དམིགས་བཞི་ཡོད་པ་ལས་རྟོག་པ་དེ་དབང་དུ་འདུས་ན་ཉན་ཐོས་དང་རང་རྒྱལ། རང་དོན་སྒྲུབ་པ་དེ་ལ་སྐྱེས་པ་ཐམས་ཅད་དབང་དུ་འདུ། སེམས་བསྐྱེད་ཙམ་གྱིས་ཐེག་པ་དམན་པ་ཙམ་གྱིས་གོལ་ས་གཅོད་པར་ནུས་སོ། །ཅི་སྟེ་བྱས་ན། དེ་རྣམས་རང་དོན་གྱི་བསམ་པ་ལས་སྐྱེས་པ་ཡིན་པའི་ཕྱིར། རང་དོན་བསམ་པ་དབང་དུ་འདུས་ན་ཐེག་པ་དམན་པ་ཐམས་ཅད་དབང་དུ་འདུས་པ་བབས་ཡིན། གཤིས་ཡིན་པས་འདུས་པའི་ཚད་དོ། །མཐར་ཐུག་རྫོགས་པའི་བྱང་ཆུབ་ཏུ་སངས་རྒྱ་བར་འགྱུར་རོ། །མ་འདུས་པའི་ཉེས་དམིགས་ནི་རྟོག་པ་དེ་དབང་དུ་མ་འདུས་ན་རང་ཐེག་པ་དམན་པའི་གོལ་སར་ལྟུང་ངོ༌། །ངས་ཐོས་པ་གཅིག་བྱས་ལ་མཁས་པ་ཞིག་བྱ་དགོས་སྙམ་པའི་རྟོག་པ་སྐྱེས་ནས་དེ་དབང་དུ་འདུས་ན། མཁས་པ་ཐམས་ཅད་དབང་དུ་འདུ་སྟེ། སྔོན་ཆོས་རྗེའི་ཐུགས་ལ་འདུལ་འཛིན་མཁས་པ་ཞིག་བྱ་དགོས་སྙམ་པའི་རྟོག་པ་ཞིག་སྐྱེས་པའི་དུས་སུ་དབང་དུ་འདུས་པས། དཔལ་ཐག་མ་བ་དང༌། མཁན་པོར་གྱུར་པ་དང༌། གྲུ་སྐྱ་མོ་སྟོན་ཡོན་ལ་སོགས་པའི་མཁས་པ་ཐམས་ཅད་དབང་མེད་པར་འདུས་པ་ཡིན་གསུངས་སྐད། རྟོག་པ་དབང་དུ་མ་འདུས་ན་རང་མཁས་པའི་དབང་དུ་འགྲོ། མི་ཚེ་སློབ་གཉེར་ལ་འཛད་པ་ཡིན་གསུངས། ཡང་ང་སྒོམ་པ་ཞིག་བྱ་སྙམ་པའི་རྟོག་པ་དབང་དུ་འདུས་པའི་ཚེ་ན་འདོད་ཁམས་ཀྱི་གྲུབ་ཐོབ་རྣམས་དབང་དུ་འདུ། གསལ་བའི་ཏིང་ངེ་འཛིན་དབང་དུ་འདུས་ན། གཟུགས་ཁམས་ཀྱི་ལྷ་རྣམས་དབང་དུ་འདུས་ཏེ། རྣམ་པར་རྟོག་པ་འབྲིང་པོ་ཡིན་ནོ། །གཞན་དོན་རྒྱ་ཆེན་པོ་བྱེད་པར་འདོད་པའི་རྟོག་པ་སྐྱེས་ནས། བྱང་ཆུབ་ཀྱི་སེམས་ཀྱིས་རྟོག་པ་དེ་དབང་དུ་འདུས་ན། བྱང་ཆུབ་ཀྱི་སེམས་དེས་དགེ་འདུན་དཔག་ཏུ་མེད་པ་འདུས་ཏེ། ཆོས་རྗེའི་ཞལ་ནས་ངས་གཞན་དོན་རྒྱ་ཆེན་པོ་འབྱུང་ན་དེས་ཁྱབ་སྙམ་པའི་རྟོག་པ་དབང་དུ་འདུས་པས།

ངའི་འཁོར་དུ་བྱང་ཆུབ་སེམས་དཔའ་གང་ཆེ་ཆེ་རྣམས་འདུས། ད་རང་དོན་བྱེད་པ་མེད། ཐམས་ཅད་བླ་མ་རེ་རེ་ཨེ་ཡོང་ལྟ་བར་འདུག་གསུངས། ཀུན་རྫོབ་སྨོན་འཇུག་གཉིས་ལ་རྟོག་ན་གཟུགས་སྐུ་གཉིས་འགྱུར་ཏེ། རྟོག་པ་དེ་དབང་དུ་འདུས་ན་གཟུགས་སྐུ་གཉིས་དབང་དུ་འདུ་བ་དང༌། རང་ཉིད་གཟུགས་སྐུ་གཉིས་སུ་འགྱུར་ཏེ། སེམས་ཅན་གྱི་དོན་བྱེད་པ་ལ་རྣམ་པར་སྣང་མཛད་དམ་ཐུབ་པ་ཆེན་པོ་བཞིན་དུ་འགྱུར་རོ། །སྨོན་འཇུག་གཉིས་དབང་དུ་འདུས་ན་གཟུགས་སྐུ་གཉིས་དབང་དུ་འདུ་བ་བབས་ཡིན། དེ་ཅི་སྟེ་བྱས་པ་ལས་གཟུགས་སྐུ་གཉིས་སྨོན་འཇུག་གཉིས་ལས་སྐྱེས་པ་ཡིན་པའི་ཕྱིར་རོ། །སྨོན་འཇུག་གཉིས་མེད་ན་གཟུགས་སྐུ་གཉིས་བྱ་བ་གྲུབ་མ་མྱོང༌། རང་ཉིད་ཐུགས་རྗེ་ཆེན་པོར་འདོད་པའི་རྟོག་པ་སྐྱེས་ན་དེ་དབང་དུ་འདུས་ནས་སྤྱན་རས་གཟིགས་ཀྱིས་དང་པོར་ཞལ་སྟོན། བར་དུ་གྲོགས་བྱེད། ཐ་མར་རང་ཉིད་སྤྱན་རས་གཟིགས་སུ་འགྱུར་བ་ཡིན་གསུངས། །དེ་བཞིན་དུ་རིགས་གསུམ་མགོན་པོའམ་རྒྱལ་བ་རིགས་ལྔ་ལ་སོགས་པའི་ཡི་དམ་ལ་རང་གང་འདོད་པ་རྣམས་ཀྱི་རྟོག་པ་སྐྱེས་ནས། དེ་དབང་དུ་འདུས་ན་སྔ་མ་བཞིན་དུ་འགྲུབ་ངེས། དེས་ཐམས་ཅད་ལ་འགྲེའོ། །ཡང་ཤར་ཕྱོགས་མངོན་པར་དགའ་བའི་ཞིང་ཁམས་བཅོམ་ལྡན་འདས་མི་འཁྲུགས་པའི་གདུལ་བྱ་ཞིང་ཁམས་བཀོད་པ་དང་བཅས་པ་ཐོབ་པར་འདོད་པའི་རྟོག་པ་སྐྱེས་ནས། དེ་དབང་དུ་འདུས་ན་དེ་ཁོ་ན་བཞིན་དུ་འགྱུར་ཏེ། སངས་རྒྱས་ཀྱི་ཞིང་ཁམས་ཐམས་ཅད་དེས་འགྲེའོ། །ཡང་རང་ལ་ལོངས་སྤྱོད་ཆེན་པོར་ཐོབ་པར་འདོད་པའི་རྟོག་པ་སྐྱེས་ནས་དེ་དབང་དུ་འདུས་ན་འཇིག་རྟེན་གྱི་ཁམས་ཀྱི་ཕྱུག་པོ་དང་ལོངས་སྤྱོད་ཅན་རྣམས་དབང་དུ་འདུ་བ་དང༌། རང་ལ་ཡང་ལོངས་སྤྱོད་འབྱུང་ངོ༌། །ཡང་ནུས་མཐུ་དང་གྲགས་པ་ཆེ་བར་འདོད་པའི་རྟོག་པ་སྐྱེས་ན་དེ་རྟོག་པ་རང་གི་དགེ་སྦྱོར་གྱི་དབང་དུ་རོ་མྱོང་བར་སོང་ན། རང་ནུས་མཐུ་དང་གྲགས་པ་ཅན་དུ་འགྱུར་རོ། །གཞན་ནུས་མཐུ་དང་གྲགས་པ་ཅན་རྣམས་རང་གི་དབང་དུ་འགྱུར་རོ། །ཡང་རང་ལ་ཚེ་འདི་ཡི་གྲུབ་པ་ཐོབ་པའམ་མངོན་པར་ཤེས་པ་རྒྱ་ཆེན་པོ་འབྱུང་བར་འདོད་ན་དང༌།

རྫུ་འཕྲུལ་ཐོགས་པ་མེད་པ་དང༌། སྟོད་ནས་མེ་འབར། སྨད་ནས་ཆུ་འབྲུབ་པ་ལ་སོགས་པ་ཟད་པར་གྱི་སྐྱེ་མཆེད་བཅུའམ་ས་རྡོ་དང་རི་བྲག་ལ་སོགས་པ་ཐོགས་པ་མེད་པ་དང༌། མེས་མི་ཚིག་ཆུས་མི་འཁྱེར་བ་ལ་སོགས་པ་དང༌། སངས་རྒྱས་ཀྱི་ཞིང་ཁམས་དཔག་ཏུ་མེད་པར་འགྲོ་བ་དང་བལྟ་བ་དང༌། སངས་རྒྱས་རྣམས་ལ་ཆོས་ཉན་པ་ལ་སོགས་པ་དང༌། མར་སེམས་ཅན་རྣམས་ལ་ཆོས་འཆད་པར་འདོད་པ་དང༌། ཚེ་འཕོས་པའི་འོག་ཏུ་རིག་པ་སངས་རྒྱས་ཀྱི་ཞིང་ཁམས་སུ་འགྲོ་བར་འདོད་པ་དང༌། རོ་བསྲེགས་པའི་དུས་སུ་ལྷ་སྐུ་དང་རིང་བསྲེལ་འཇའ་ཚོན་སྒྲ་སྙན་ལ་སོགས་པའི་ལྟས་ངོ་མཚར་ཅན་རྣམས་ཀྱིས་སངས་རྒྱས་ཀྱི་ཞིང་ཁམས་ཐམས་ཅད་ཁེངས་པ་ལ་སོགས་པ་ལྟས་དང་ཆོ་འཕྲུལ་དེ་དག་གིས་ཐམས་ཅད་ངོ་མཚར་ཞིང་ཆོས་ཐམས་ཅད་འཇུག་པར་ནུས་པའི་རྟོག་པ་སྐྱེ་དགོས། ཆགས་པ་མེད་པར་རང་དབང་དུ་འདུས་ན་དེ་ཁོ་ན་བཞིན་དུ་འགྲུབ་པར་ཐེ་ཚོམ་མེད་དོ། །ཕུན་སུམ་ཚོགས་པ་ཐམས་ཅད་རང་གིས་བྱས་པས་ཆོག་པ་ཡིན་གསུངས། དེ་ལྟར་གོང་གི་རྣམ་རྟོག་རྣམས་དབང་དུ་འདུས་ཀྱང་གང་ཟག་ཞེ་སྡང་ཅན་དེ་དང་འབྲལ་མི་ནུས་པའི་སྐྱོན་དང་གཅིག དེ་ལ་ཡོན་ཏན་སྐྱེ་མི་ནུས་པའི་རྒྱུ་དང་གཉིས། དེས་རང་གི་རིགས་མི་འཛིན་པའི་རྒྱུ་དང་གསུམ། རང་གིས་བླ་མ་བྱས་པ་ལ་བླ་མ་མན་ཆོད་ཕྲག་དོག་པའི་རྒྱུ་དང་བཞི། སློབ་མ་གཅིག་ལས་མང་བར་མི་འཕེལ་བའི་རྒྱུ་དང་རྐྱེན་ལྔས་ཏེ། དེ་དབང་དུ་འདུས་ཀྱང་ལྔ་ལྡན་གྱི་རྒྱན་ཕུན་སུམ་ཚོགས་པར་མ་བཏང་བའི་སྐྱོན་ཡིན་ཏེ་དེ་ལ་ཁྱད་པར་གྱི་རྒྱུ་རྣམ་པ་ལྔ་ལ། ཁྱད་པར་གྱི་འབྲས་བུ་རྣམ་པ་ལྔ་བྱུང་བ་ནི། དེ་ལྔ་ལྡན་གྱི་རྒྱན་ཕུན་སུམ་ཚོགས་པ་བཏང་བ་ལས། སྔར་གྱི་སྐྱོན་ལྔ་དག་ནས་ཡོན་ཏན་ལྔའམ་ཕུན་སུམ་ཚོགས་པ་འབྱུང་བ་ནི་འདི་རྣམས་ཡིན་ཏེ་དེ་ལ་ལྔ་ལྡན་ནི། ལམ་གཏོང་བ་དང༌། སེམས་བསྐྱེད། ལྷ་བསྒོམ། བླ་མ་བསྒོམ། ཕྱག་རྒྱ་ཆེན་པོ་བསྒོམ་པ་དང་ལྔའོ། །དེ་ལ་དབང་དུ་བསྡུ་བའི་གང་ཟག་དེ་སྐྱོན་དང་འབྲལ་མི་ནུས་པ་ནི།

ལམ་གཏོང་མ་བྱས་པའི་སྐྱོན་ཡིན། ཁྱད་པར་གྱི་རྒྱུ་ལམ་གཏོང་ཡིན་ཏེ། དེ་ལ་ལམ་གཏོང་ནི། བདག་གི་ཞེ་སྡང་འདིས་རབ་འབྱམས་ཕྱོགས་བཅུའི་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ལས་དང་ཉོན་མོངས་ཤེས་བྱའི་སྡིག་སྒྲིབ་ཐམས་ཅད་བདག་གི་འདིས་འདག་པར་གྱུར་ཅིག སྙམ་དུ་ཞེ་ཐག་པ་སྙིང་ཁོང་རུས་པའི་དཀྱིལ་ནས་གནད་དུ་བསྣུན་པར་བྱའོ། །ལམ་དུ་ཐེངས་པའི་ཚད་ནི་ཤེས་པ་ལ་བདེ་བའམ་ཚིམ་རྒྱུའམ་རྐང་ཆོག་རྒྱུ་ཞིག་ཡོད་པ་ཡིན། རྟོག་པ་རགས་པ་ལ་རེ་རེ་བཞིན་དུ་ལམ་དུ་བཏང༌། གཉེན་པོ་ཕྲ་བ་རྣམས་སྐྱོན་རྣམས་ཕྱོགས་གཅིག་ཏུ་བསྡུས་ནས་ལམ་དུ་བཏང་བ་ནི། བདག་གི་སྐྱོན་དང་ཉོན་མོངས་པ་འདི་རྣམས་ཀྱིས་སེམས་ཅན་ཐམས་ཅད་ཀྱི་ཉོན་མོངས་པ་འདི་རྣམས་ཐམས་ཅད་དང་ལས་དང་ཉོན་མོངས་པ་ཤེས་བྱའི་སྡིག་སྒྲིབ་ཐམས་ཅད་བྱང་ཞིང་དག་པར་གྱུར་ཅིག་བྱའོ། །ལམ་དུ་བཏང་བས་ཉོན་མོངས་པའི་དྲི་མ་དག དེ་དང་བྲལ་བའི་འབྲས་བུ་བདེ་གསལ་མི་རྟོག་པའི་ཏིང་ངེ་འཛིན་རང་གི་རྒྱུད་ལ་སྐྱེ། དེ་ལྟར་བྱས་པས་གང་ཟག་དེ་སྐྱོན་དང་འབྲལ་ནུས་པའི་རྒྱུ་དང༌། ལྷག་པར་ཚུལ་ཁྲིམས་ཀྱི་ཆོས་ཀྱི་འཁོར་རྣམས་འབྱུང་བ་ཡིན། གདུལ་བྱ་གང་ཟག་དེ་ལ་ཡོན་ཏན་སྐྱེ་མི་ནུས་པའི་རྒྱུ་ནི་སེམས་བསྐྱེད་མ་བྱས་པའི་སྐྱོན་ཡིན་ཏེ། ཁྱད་པར་རྒྱུ་སེམས་བསྐྱེད་ནི། ཉོན་མོངས་པ་སྐྱེས་པའི་ཡུལ་དེས་གཙོས་བྱས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱེད་པའི་ཆེད་དུ་སེམས་བསྐྱེད་བྱས་པས་རང་གི་ཆོས་ཀྱིས་ཕན་ཐོགས་པ་དང༌། ཡོན་ཏན་སྐྱེ་ནུས་པའི་རྒྱུ་དང༌། ཉོན་མོངས་པ་སྐྱེ་བའི་ཡུལ་དེས་གཙོ་བྱས་པའི་དེའི་རིགས་ཅན་འགྲོ་བ་རྣམས་ཀྱིས་རང་ལ་ཕན་བདེ་བསྒྲུབ་པ་དང༌། འཁོར་གྱི་གཙོ་བོར་འགྱུར་བ་སེམས་བསྐྱེད་ཡིན་གསུངས། གདུལ་བྱ་དེས་རང་གི་རིགས་མི་འཛིན་པའི་རྒྱུ་ནི་ལྷ་མ་བསྒོམ་པའི་སྐྱོན་ཡིན་ཏེ། རང་གི་རིགས་འཛིན་པའི་ཁྱད་པར་ཆོས་ནི་ལྷ་བསྒོམ་པ་ཡིན་ཏེ།

རིགས་མི་འགྱུར་བ་ལ་གཉིས་ཏེ། རང་ཉིད་རིགས་དེ་ལས་གཞན་དུ་མི་འགྱུར་བ་ནི། ཞེ་སྡང་ལ་བརྟེན་ནས་ཉམས་སུ་བླངས་པས་འབྲས་བུ་ཞེ་སྡང་རྡོ་རྗེ་རྫོགས་པའི་བྱང་ཆུབ་ཏུ་སངས་རྒྱས་པའི་དུས་དྲག་པོའི་སྒོ་ནས་སེམས་ཅན་རྣམས་སྨིན་གྲོལ་བྱེད་པ་ལ་གསང་སྔགས་ཆོས་ཀྱི་འཁོར་ལོ་འབྱུང་ཞིང་དཔེར་ན་རྗེ་བཙུན་ཕྱག་རྡོར་རམ། ཁྲོ་རྒྱལ་ལམ། འཇིགས་བྱེད་ཆེན་པོ་ལྟ་བུ་ལ་སོགས་པ་འབྱུང་བ་ཡིན། ཞེ་སྡང་སྐྱེས་པའི་ཡུལ་རང་གི་རིགས་ལས་མི་འགྱུར་བ་ནི། ཡུལ་དེའི་འཁོར་གྱིས་གཙོ་བྱས་ནས་ཕན་བདེ་དཔག་ཏུ་མེད་པ་བསྒྲུབ་པ་དང༌། རང་གི་དགོངས་པ་རྫོགས་པར་བྱེད་པ་ཡིན། ཐམས་ཅད་ཕྲག་དོག་པའི་རྒྱུ་ནི། བླ་མ་མ་བསྒོམས་པས་ལན་པ་ཡིན་ཏེ། ཕྲག་མི་དོག་པ་ཀུན་གྱིས་བཀུར་བའི་རྒྱུ་ནི། བླ་མ་བསྒོམ་པས་ཡུལ་དེས་བླ་མའི་སྐུ་གསུང་ཐུགས་ཀྱི་དགོངས་པ་ཡོངས་སུ་རྫོགས་པར་བྱེད་པ་ཡིན། ཕྱག་རྒྱ་ཆེན་པོས་ཐམས་ཅད་དབང་དུ་སྡུད་པ་ཡིན་པས་ཐམས་ཅད་དབང་དུ་འདུའོ། །འཁོར་གཅིག་ལས་མང་པོ་མི་འཕེལ་བའི་རྒྱུ་ནི་བསྔོ་བ་མ་བྱས་པའི་སྐྱོན་ཡིན། འཁོར་མང་པོར་འཕེལ་བའི་ཁྱད་པར་གྱི་རྒྱུ་ནི། བསྔོ་བ་བྱས་པས་ངེས་དོན་ཆོས་ཀྱི་འཁོར་ལོ་དང་མི་ཟད་པ་རྒྱན་གྱི་འཁོར་ལོར་འབྱུང་བ་ཡིན། ལྔ་ལྡན་བསྒོམས་པས་བསོད་ནམས་ཆེན་པོ་འབྱུང་ཡང་ཚེ་ཐུང་བའི་རྒྱུ་མཚན་གང་ཡིན་ན། ལྔ་ལྡན་རང་དབང་དུ་མ་འདུས་པས་ལན་པ་ཡིན་ཏེ། ལྔ་ལྡན་རང་གི་རྟོག་པའི་དབང་དུ་འདུས་ན་ཚེ་རིང་བའི་རྒྱུ་ཡིན་ཏེ། ཆོས་རྗེ་རིན་པོ་ཆེ་བཞིན་ཡིན། དེ་ལ་ཁྱེད་བླ་མ་དམ་པ་དབང་དུ་བྱེད་པར་འདོད་ན་མོས་གུས་དྲུག་པོ་བྱ། གསོལ་བ་བཏབ་ནས་ཕྱག་རྒྱ་ཆེན་པོའི་ངང་དུ་བཞག་པས་བླ་མ་དབང་དུ་འདུ་བ་ཡིན། དེ་བཞིན་དུ་ཡི་དམ་ལྷ་དང་བསྐྱེད་རྫོགས་ཀྱི་ཏིང་ངེ་འཛིན་ལ་སོགས་པ་རྣམས་ཀྱང་འགྲུབ། འདི་རྣམས་ཤེས་ན་འཁོར་འདས་ཐམས་ཅད་བསོད་ནམས་དང་བདེ་སྐྱིད་མཆོག་ཏུ་གྱུར་པ་ཐམས་ཅད་རང་གི་བྱས་པས་ཆོག་པ་ཡིན་ནོ། །དེ་ལ་ཉམས་སུ་ལེན་པའི་དུས་སུ་ཞེ་སྡང་གི་རྟོག་པ་སྐྱེས་པའི་དུས་སུ་རྣམ་རྟོག་གཞན་གྱིས་བར་མ་ཆོད་པར་རྩེ་གཅིག་ཏུ་ལམ་གཏོང་གིས་གནད་དུ་བསྣུན་པས་ཞེ་སྡང་གི་ཚོར་བ་དེ་ལམ་དུ་གཏོང་བ་ལ་ཐིམ།

དེ་སེམས་བསྐྱེད་ལ་ཐིམ། དེ་ལྷ་དང་བླ་མ་ལ་ཐིམ། དེ་ཕྱག་རྒྱ་ཆེན་པོས་དག་པར་བྱས་ནས་བསྔོ་བ་བྱའོ། །དེ་ནི་ཞེ་སྡང་ལ་མཚོན་པ་ཡིན་ཏེ། ཉོན་མོངས་པ་གཞན་ཐམས་ཅད་ལ་ཡང་ཉམས་སུ་ལེན་ལུགས་དང་ཁྱད་པར་གྱི་ཆོས་ཐམས་ཅད་དེས་འགྲེའོ། །བཟང་རྟོག་ལ་ལམ་གཏོང་གི་སྒྲ་མི་འཇུག་པས། བཟང་རྟོག་སྐྱེས་ན་དེ་སྟོབས་འཕེལ་བར་བྱེད་པ་ནི་བྱང་ཆུབ་ཀྱི་སེམས་བླ་མའི་མོས་གུས་མཚོན་པས། བདག་གི་བྱང་ཆུབ་ཀྱི་སེམས་འདིས་བདག་དང་སེམས་ཅན་ཐམས་ཅད་ཚེ་གཅིག་ལུས་གཅིག་སངས་རྒྱས་ལ་འགོད་པར་བྱའོ། །དུས་གསུམ་གྱི་སངས་རྒྱས་བཅོམ་ལྡན་འདས་རྣམས་ཀྱི་དགོངས་པ་རྫོགས་པར་བྱའོ། །སངས་རྒྱས་ཀྱི་བསྟན་པ་རིན་པོ་ཆེ་འཛིན་སྐྱོང་བསྲུང་གསུམ་བྱའོ་སྙམ་དུ་སེམས་བསྐྱེད་ནས་དེའི་ཆེད་དུ་ལུས་ངག་ཡིད་གསུམ་དགེ་བ་ལ་བཀོལ་བ་ཡིན་གསུངས། མོས་གུས་ལ་སོགས་པའི་བཟང་རྟོག་གཞན་ཐམས་ཅད་དེ་བཞིན་མཛད་པར་ཞུ། ཞེ་སྡང་དང་ཏིང་ངེ་འཛིན་ནི་ཆོས་ལྔ་ལྡན་གྱིས་ཡོངས་སུ་དག་པར་བྱས། མི་བསྐྱོད་རྒྱལ་པོའི་ཞིང་ཁམས་བཀོད་པ་དང་བཅས་པ་ཐོབ་པ་ཡིན། ང་རྒྱལ་དང་ཟག་པ་དང་བཅས་པའི་དགེ་བ་བཅུའི་ཆོས་ལྔ་ལྡན་གྱིས་ཉམས་སུ་བླངས་ནས་དག་པར་བྱས་པས། བཅོམ་ལྡན་འདས་རིན་ཆེན་འབྱུང་ལྡན་གྱི་ཞིང་ཁམས་བཀོད་པ་དང་བཅས་པ་ཐོབ་པ་ཡིན། །འགྲེའོ། །ཕྲག་དོག་ཆོས་ལྔ་ལྡན་གྱིས་ཉམས་སུ་བླངས་ནས་དག་པར་བྱས་པས་དོན་ཡོད་གྲུབ་པའི་ཞིང་ཁམས་བཀོད་པ་དང་བཅས་པ་ཐོབ་པ་ཡིན། ལུང་མ་བསྟན་དང་གཏི་མུག་ཆོས་ལྔ་ལྡན་གྱིས་ཉམས་སུ་བླངས་ནས་ཡོངས་སུ་དག་པར་བྱས་པ་ལས་རྣམ་པར་སྣང་མཛད་ཀྱི་ཞིང་ཁམས་བཀོད་པ་དང་བཅས་པ་ཐོབ་པ་ཡིན། དེ་རྣམས་ཐམས་ཅད་དབྱེར་མེད་པར་ཆོས་ལྔ་ལྡན་གྱིས་ཡོངས་སུ་དག་པར་བྱས་པ་ལས་དྲུག་པ་རྡོ་རྗེ་འཆང་ཆེན་པོའི་ཞིང་ཁམས་བཀོད་པ་དང་བཅས་པ་ཐོབ་པ་ཡིན་གསུངས། དཔལ་ལྡན་པཎ་ཆེན་ནཱ་རོ་པས། །ཡི་དམ་བསྒྲུབ་པ་ཞལ་གཟིགས་ནས། །ལུང་བསྟན་རྗེས་སུ་གནང་བ་ཐོབ། །ཨོ་ཏན་པུ་རིར་ཏིལླི་རྙེད། །ལོ་ནི་བཅུ་གཉིས་དག་ཏུ་བསྟེན། །དཀའ་སྤྱད་མི་འདྲ་བཅུ་གཉིས་སྤྱད། །ལུས་ཕུག་ཁྲག་གི་ཆག་ཆག་བཏབ། །སྙན་བཅད་མེ་ཏོག་ཚོམ་བུར་བཀོད། །དགྱེས་བཞིན་གནང་བའི་དམ་ཆོས་འདི། །ལུས་སེམས་གཉིས་ཀྱི་གནས་ལུགས་དང༌། །ཉམས་སུ་ལེན་པའི་ཆོས་རྣམས་དང༌། །འབྲས་བུ་མངོན་དུ་འཆར་ལུགས་རྣམས། །དམ་ཆོས་རྣམ་གསུམ་ཐོབ་ནས་ཀྱང༌། །ཚེ་གཅིག་སྒྲུབ་པ་མཛད་པ་ཡིན། །ཚེ་འདིར་མཆོག་གི་འབྲས་བུ་ཐོབ། །ནཱ་རོ་ཆེན་པོའི་བརྒྱུད་པ་ལ། །མཉམ་མེད་བླ་མ་རིན་ཆེན་གྱིས། །ཐུགས་སུ་ཆུད་པའི་དམ་ཆོས་འདི། །མི་རྟོག་ཡེ་ཤེས་ཆེན་པོ་འདི། །མྱང་འདས་འབྲས་བུ་ལྷུན་གྲུབ་ཡིན། །རྣམ་རྟོག་འཁོར་བའི་རྒྱ་མཚོ་ལ། །ལྔ་ལྡན་དམ་ཆོས་གསེར་འགྱུར་རྩིས། །སྡུག་བསྔལ་བདེ་བར་བསྒྱུར་བ་ཡི། །སྐྱོན་མེད་ཡོན་ཏན་རྫོགས་པ་འདི། །ཟབ་མོ་བཅུ་ཆོས་ཀྱི་གདམས་ངག་ཡིན། །འཁོར་འདས་གཉིས་ཀྱི་སྲོག་རྩ་འདི། །འོག་མིན་གནས་མཆོག་ཕག་མོ་གྲུར། །མཚན་ལྡན་བླ་མ་དམ་པ་དེས། །སྐལ་ལྡན་སློབ་མ་རྣམས་ལ་གསུང༌། །བླ་མའི་གསུང་ལས་ཟིན་པ་རྣམས། །མི་བརྗེད་གཟུངས་སུ་ཡི་གེར་བྲིས། །ནོར་འཁྲུལ་བྱུང་ན་བཟོད་པར་གསོལ། །དགེ་བས་བྱང་ཆུབ་ཐོབ་པར་ཤོག

།དགེའོ།། །མངྒ་ལཾ།། ༄། །བཅུ་ཆོས་རྣམ་དག་ཆོས་སྐུའི་འཕྲོ་བཀའ་རྒྱ་ཅན།། ད་ནི་ཐུན་མོང་མ་ཡིན་པ་བཀའ་རྒྱ་ཅན་གྱི་ཆོས་ནི་ཚུར་འདུས་པ་དང༌། ཕར་འགྲོ་བ་གཉིས་ཏེ་ཞེས་པའོ། །དེའི་གོ་བ་ནི་རང་གི་སེམས་ཀྱི་གཤིས་ཉིད་རྣམ་པར་མི་རྟོག་པ་ལྷུན་གྱིས་གྲུབ་པར་གནས་པ་ཡིན་ལ། གློ་བུར་རྐྱེན་ལ་བརྟེན་ནས་རྣམ་པར་རྟོག་པ་ཞིག་སྐྱེས་ན། སྐྱེས་པའི་དེ་ཉིད་རྣམ་པར་མི་རྟོག་པའི་ངང་དུ་ཉེ་བར་ཞི་ན་རྣམ་པར་མི་རྟོག་པའི་ངང་དུ་རྣམ་པར་རྟོག་པ་ཚུར་འདུས་པས། རྟོག་པ་དེ་ལས་སྐྱེས་པའི་འགྲོ་བ་དེ་དག་ཐམས་ཅད་རང་གི་དབང་དུ་ཚུར་འདུ། ཡང་གློ་བུར་དུ་རྣམ་པར་རྟོག་པ་ཞིག་སྐྱེས་པ་དེ། མི་རྟོག་པའི་ངང་དུ་རོ་མྱོང་མ་རེད་པར་རྟོག་པ་དེ་ལ་འབྱམས་ན། རྣམ་པར་རྟོག་པའི་དབང་དུ་མི་རྟོག་པ་ཕར་ཤོར་ནས་རང་ཉིད་འགྲོ་བ་གཞན་གྱི་དབང་དུ་ཕར་འགྲོ་ཞེས་པའི་དོན་དེ་བཞིན་ཡིན་གསུངས། སྤྱིར་རྟོག་པ་ལ་བཟང་ངན་འབྲིང་གསུམ་ཡོད་པ་ཡིན་བྱ་བ་གསུངས་པ་ལ། དེ་ལ་བཟང་པོའི་རྟོག་པ་ནི་བླ་མ་ལ་མོས་གུས་དང༌། སྐྱབས་དཀོན་མཆོག་གསུམ་ལ་གུས་པ་དང༌། བྱང་ཆུབ་ཀྱི་སེམས་ལ་གུས་པ་ལ་སོགས་པའི་རྟོག་པ་ནི་རྟོག་པ་རབ་སྟེ། དེ་དག་ནི་ཚུར་ལ་དབང་དུ་འདུས་ན་ཤིན་ཏུ་བཟང་བས་བླ་མ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རང་གི་དབང་དུ་ཚུར་འདུ། བཟང་རྟོག་དེ་དག་གི་དབང་དུ་མི་རྟོག་པ་ཕར་ཤོར་ན་ཡང༌། བླ་མ་ལ་སོགས་པ་རྣམས་ཀྱི་དབང་དུ་རང་ཉིད་ཕར་འགྲོ་སྟེ་དེ་ཡང་བཟང༌། འབྲིང་པོའི་རྟོག་པ་ནི་བྱམས་པ་དང་སྙིང་རྗེའི་སེམས་དང༌། མཁས་པ་ལ་དགའ་བ་དང་བཙུན་པོ་ལ་དགའ་བ་ལ་སོགས་པའི་རིགས་ཅན་རྣམས་ཏེ། དེ་དག་ཀྱང་ཚུར་དབང་དུ་འདུས་ན་བཟང་སྟེ། བྱམས་པ་དང་སྙིང་རྗེའི་སེམས་དང་ལྡན་པ་དང། མཁས་པ་དང་བཙུན་པོ་ཐམས་ཅད་རང་གི་དབང་དུ་འདུ། ཕར་ལ་ཤོར་ན་ཡང་བཏུབ་སྟེ་དེ་རྣམས་ཀྱི་དབང་དུ་རང་ཉིད་ཕར་འགྲོ་བ་ཡིན། ངན་པའི་རྣམ་པར་རྟོག་པ་དེ་རྣམས་ཚུར་འདུས་ན་ཤིན་ཏུ་ཞན་ལ།

ཕར་ཤོར་ན་ཡང་ཤིན་ཏུ་ཞན་པས། ཚངས་པར་སྤྱོད་པའི་བར་དུ་གཅོད་པ་ལ་སོགས་པ་ཉེས་པ་རྣམ་པ་སྣ་ཚོགས་སྒྲུབ་པ་ཡིན། ཇི་ལྟར་བསྒྲུབ་སྙམ་ན་ཞེ་སྡང་གི་རྣམ་རྟོག་ཚུར་འདུས་ནས། ཞེ་སྡང་ལས་སྐྱེས་པའི་འགྲོ་བ་རྣམས་རང་གི་དབང་དུ་ཚུར་འདུས་པས་ཆེ་ན་སྲོག་ཀྱང་འཕྲོག་པར་བྱེད། འབྲིང་ན་ཕུང་གྱོད་སྣ་ཚོགས་སྒྲུབ་པར་བྱེད། ཐ་ན་ཡང་འཁོར་གྱི་ནང་དུ་ཉེས་པ་སྣ་ཚོགས་སྒྲུབ་པར་བྱེད་པ་ཡིན། ཕར་ཤོར་ན་ཡང་རང་ཉིད་དེའི་དབང་དུ་ཕར་ཤོར་ནས་ཉེས་པ་སྣ་ཚོགས་འབྱུང་བ་གོང་དང་འདྲ། གཏི་མུག་གི་རྣམ་རྟོག་དབང་དུ་འདུས་ན། དེ་ལས་སྐྱེས་པའི་འགྲོ་བ་གཏི་མུག་ཅན་ནམ། ས་བདག་ཀླུ་གདོན་ལ་སོགས་པ་གཏི་མུག་ཅན་རྣམས་དབང་དུ་འདུས་ནས་ཉེས་པ་སྣ་ཚོགས་སྒྲུབ་པ་གོང་དང་འདྲ། དེས་ན་་འདི་དག་ལ་ངན་པ་ཤ་སྟག་འབྱུང་བ་མ་གཏོགས་པ་བཟང་པོའི་གོ་སྐབས་མེད་པ་ཡིན། འོ་ན་འདི་དག་སྐྱོན་ཤ་སྟག་མ་གཏོགས་ཡོན་ཏན་དུ་འགྱུར་བའི་གོ་སྐབས་མེད་དམ་སྙམ་ན་ཡོད་དེ། བླ་མ་རིན་པོ་ཆེའི་ཐུན་མོང་མ་ཡིན་པའི་གདམས་ངག་གིས་ཉམས་སུ་བླང་ན་སྐྱོན་འདག་པ་དང་ཡོན་ཏན་ཕུན་སུམ་ཚོགས་པའི་གནས་སྐབས་ཡོད་དེ། དེ་གང་ཡིན་སྙམ་ན། ཁྱད་པར་དུ་འཕགས་པའི་ཆོས་རྣམ་པ་ལྔས་ཉམས་སུ་བླང་ན་སྐྱོན་འདག་པ་དང༌། ཡོན་ཏན་ཕུན་སུམ་ཚོགས་པ་ཐམས་ཅད་འབྱུང་བ་ཡིན། དེ་ལ་ཁྱད་ཆོས་ལྔ་གང་ཡིན་སྙམ་ན། ལམ་དུ་གཏོང་བ་དང༌། བྱང་ཆུབ་མཆོག་ཏུ་སེམས་བསྐྱེད་པ་དང༌། ཡི་དམ་གྱི་ལྷ་བསྒོམ་པ་དང༌། བླ་མ་བསྒོམ་པ་དང༌། ཕྱག་རྒྱ་ཆེན་པོ་བསྒོམ་པ་དང་ལྔ་སྟེ། དེ་ལ་ཁྱད་པར་གྱི་ཆོས་ནི་ལམ་དུ་བཏང་བས་ཉོན་མོངས་པའི་དྲི་མ་འདག དེ་དང་བྲལ་བའི་འབྲས་བུ་བདེ་གསལ་མི་རྟོག་པའི་ཏིང་ངེ་འཛིན་རྒྱུད་ལ་སྐྱེ། ལམ་དུ་གཏོང་ལུགས་ནི་ཞེ་སྡང་སྐྱེས་པ་ལྟ་བུ་ཞིག་ཡིན་ན་བདག་གི་ཞེ་སྡང་འདི་ལ་བརྟེན་ནས། བདག་དང་ཁམས་གསུམ་གྱི་སེམས་ཅན་ཐམས་ཅད་ཀྱི་ཞེ་སྡང་ཐམས་ཅད་བདག་གི་འདིས་འདག་པར་གྱུར་ཅིག

སྙམ་དུ་ཞེ་ཐག་པ་སྙིང་ཁོང་རུས་པའི་གཏིང་ནས་ལམ་དུ་བཏང༌། ལམ་དུ་ཐེངས་པའི་ཚད་ནི་བདེ་བས་ཤེས་པ་ཚིམ་པའམ། རྐང་ཆོགས་པའམ་རོ་མྱོང་རྒྱུ་ཞིག་བྱུང་ན་ལམ་དུ་ཐེངས་པ་ཡིན། དེ་མ་ཐག་ཏུ་སེམས་བསྐྱེད་པ་ནི། ཉོན་མོངས་པ་སྐྱེས་པའི་ཡུལ་དེས་གཙོ་བྱས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་སྙིང་ཐག་པ་ནས་རྫོགས་པའི་བྱང་ཆུབ་ཐོབ་པར་བྱ་བའི་ཆེད་དུ་སེམས་བསྐྱེད། འདིའི་ཁྱད་ཆོས་ནི་ཉོན་མོངས་པ་སྐྱེས་པའི་ཡུལ་དེས་གཙོ་བྱས་པའི་འགྲོ་བ་རྣམས་རང་ལ་ཕན་བདེ་སྒྲུབ་པ་དང༌། འཁོར་གྱི་གཙོ་བོར་འགྱུར་བ་ཡིན། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བྱིན་གྱིས་རློབ་ཅིང་རང་གི་དབང་དུ་འདུའོ། །ཡི་དམ་གྱི་ལྷ་སྒོམ་པའི་ཁྱད་པར་གྱི་ཆོས་ནི། རིགས་མི་འགྱུར་བ་དང་བར་དུ་གཅོད་པ་ཐམས་ཅད་སེལ་བའོ། །རིགས་མི་འགྱུར་བ་ལ་རྣམ་པ་གཉིས་ཏེ། རང་ཉིད་རིགས་དེ་ལས་མི་འགྱུར་བ་དང༌། ཞེ་སྡང་སྐྱེས་པའི་ཡུལ་དེ་རང་གི་རིགས་ལས་གཞན་དུ་མི་འགྱུར་བའོ། །རང་ཉིད་རིགས་དེ་ལས་གཞན་དུ་མི་འགྱུར་བ་ནི། ཞེ་སྡང་ལ་བརྟེན་ནས་ཉམས་སུ་བླངས་པས། དེའི་འབྲས་བུ་རྫོགས་པའི་བྱང་ཆུབ་ཏུ་སངས་རྒྱས་པ་ནི། དྲག་པོའི་སྒོ་ནས་སེམས་ཅན་སྨིན་པར་བྱེད་པ་སྟེ། དཔེར་ན་རྗེ་བཙུན་གསང་བདག་གམ། ཁྲོ་རྒྱལ་ལམ། བཅོམ་ལྡན་འདས་འཇིགས་བྱེད་ཆེན་པོ་ལྟ་བུ་འབྱུང་བ་ཡིན། ཞེ་སྡང་སྐྱེས་པའི་ཡུལ་དེ་རང་གི་རིགས་ལས་མི་འགྱུར་བ་ནི། ཡུལ་དེ་རང་གི་འཁོར་གྱི་གཙོ་བོར་འགྱུར་རོ། །བླ་མ་དམ་པ་བསྒོམས་པས་ཁྱད་པར་གྱི་ཆོས་ནི་རང་གི་བླ་མ་དམ་པའི་སྐུ་གསུང་ཐུགས་ཀྱི་དགོངས་པ་ཡོངས་སུ་རྫོགས་པར་བྱེད་པ་ཡིན། ཕྱག་རྒྱ་ཆེན་པོ་བསྒོམས་པས་ཐམས་ཅད་རང་གི་དབང་དུ་འདུའོ། །དེ་ནི་ཞེ་སྡང་ལས་མཚོན་པས་ཏེ། ཉོན་མོངས་པ་གཞན་ཐམས་ཅད་ལའང་ཉམས་སུ་ལེན་ལུགས་དང༌། ཁྱད་པར་གྱི་ཆོས་ཐམས་ཅད་དེས་འགྲེའོ། །ལམ་དུ་གཏོང་བའི་ཐ་སྙད་འདི་ངན་པའི་རྣམ་པར་རྟོག་པ་ཐམས་ཅད་ལ་ཡིན་གྱི།

བཟང་རྟོག་ལ་ནི་འདིའི་ཐ་སྙད་མི་འཇུག འོན་ཀྱང་བཟང་རྟོག་སྐྱེས་ན་དེའི་སྟོབས་འཕེལ་བར་བྱེད་པ་ནི་དཔེར་ན་བྱམས་པའི་སེམས་དང༌། བླ་མའི་མོས་གུས་ལ་སོགས་པ་ལྟ་བུ་སྐྱེས་ན། བདག་གི་བྱམས་པའི་སེམས་འདིས་བདག་དང་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ་སྙམ་དུ་སེམས་བསྐྱེད་ནས། དེའི་རྗེས་སུ་འབྲང་བ་ནི་ལུས་ངག་ཡིད་གསུམ་དགེ་བ་ལ་བཀོལ་པའོ། །མོས་གུས་ལ་སོགས་པའི་རྟོག་པ་གཞན་ཡང་དེས་འགྲེའོ། ཁྱད་ཆོས་རྣམ་པ་ལྔ་ནི་མདོར་བསྡུས་ན། ལམ་དུ་བཏང་བས་ཉོན་མོངས་པའི་དྲི་མ་དག་ཅིང༌། དེ་དང་བྲལ་བའི་འབྲས་བུ་ཏིང་ངེ་འཛིན་རྒྱུད་ལ་སྐྱེ། བྱང་ཆུབ་ཀྱི་སེམས་ཀྱིས་ཕན་པ་དང་བདེ་བ་འགྲུབ། ཡི་དམ་གྱི་ལྷ་བསྒོམས་པས་རིགས་མི་འགྱུར། བླ་མ་བསྒོམས་པས་བླ་མའི་སྐུ་གསུང་ཐུགས་ཡོངས་སུ་རྫོགས་པར་བྱེད། ཕྱག་རྒྱ་ཆེན་པོ་བསྒོམས་པས་སྣང་བ་དབང་དུ་འདུ། བསྔོ་བ་ནི་ཀུན་ལ་ཁྱབ་བྱེད་ཀྱི་ཆོས་སོ། །བཟང་རྟོག་ལ་སོགས་པ་རྣམ་པ་ནི་བསྔོ་བའི་རིམ་པ་ལྔ་དང་ལྡན་ནོ། །འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་མངོན་པར་རྟོགས་པ་ཐུན་མོང་མ་ཡིན་པ་གཞན་ལས་ཁྱད་པར་འཕགས་པ་བཅུ་ཆོས་ཀྱི་རིམ་པ་རྫོགས་སོ།། །། ༄། །བཅུ་ཆོས་ཀྱི་ཞལ་གདམས།། ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་སྔ་ནས། ཐུན་མོང་མ་ཡིན་པའི་བཀའ་རྒྱ་ཅན་གྱི་ཆོས་འདི་ཡར་བླ་མ་ལ་མི་བཤད། བར་གྲོགས་པོ་ལ་མི་བཤད། ཐ་ན་ཚིག་ཙམ་དུ་བརྗོད་ན་ཡང། བླ་མ་རྡོ་རྗེ་སློབ་དཔོན་གྱི་བཀའ་བཅགས་པ་དང༌། རྡོ་རྗེ་མཁའ་འགྲོ་མ་རྣམས་ཀྱིས་སྙིང་ཁྲག་ནམ་མཁའ་ལ་གཏོར་བས། མནར་མེད་པའི་དམྱལ་བར་འགྲོ་བའི་ཆད་པ་འོང་གསུངས་སོ། །འོ་ན་གང་ལ་བཤད་ན། རང་གི་སློབ་མ་བློ་སྙིང་བྲང་གསུམ་གཏོད་པ། ང་ཅི་ཤེས་ཁྱེད་དེ་ཤེས་ཀྱི་སློབ་མ་ལ་ཤོད་གསུངས། ཚིག་གཉིས་པོ་འདིར་སྟོན་ནོ། །རྟོག་པ་དང་མི་རྟོག་པ་གཉིས་ཀྱི་མཚན་ཉིད་འདི་ལ་བཞི་སྟེ། དབང་དུ་ཚུར་འདུས་དང་ཕར་ཤོར་གྱི་རྒྱུ་མཚན་བསྟན་པ་དང་གཅིག

སྐྱོན་ཡོན་བསྟན་པ་དང་གཉིས། སྐྱོན་བྱུང་ན་བཅོས་ཐབས་ཉམས་སུ་བླང་བའི་གདམས་ངག་བསྟན་པ་དང་གསུམ། ཉམས་སུ་བླངས་པས་ཉོན་མོངས་པ་དེ་དག་ནས། ལྔ་ལྡན་གྱི་ལག་རྗེས་སོ་སོར་འབྱུང་བར་བསྟན་པ་དང་བཞིའོ། །དེ་ལ་དང་པོ་ནི། སེམས་ཅན་གྱི་རྒྱུད་ལ་རྣམ་པར་རྟོག་པ་དང་མི་རྟོག་པ་གཉིས་ཡིན། དེ་ལ་སེམས་ཀྱི་འདུག་ལུགས་བགྱི་བ་དེ། རྣམ་པར་མི་རྟོག་པར་བབས་སམ་གཤིས་ཀྱིས་གནས་པ་ལ། ཉམས་སུ་ཡང་རྣམ་པར་མི་རྟོག་པ་དེ་ཉིད་ལེན་པ་ཡིན། དེ་ལ་གློ་བུར་དུ་རྐྱེན་ལས་རྣམ་པར་རྟོག་པ་སྐྱེ་བ་ཡིན། དེ་ལ་རྣམ་པར་རྟོག་པ་སྐྱེས་པ་དེ་མི་རྟོག་པའི་ངང་དུ་སོང་བའམ་རོ་མྱོང་བར་བྱས་ན་རྟོག་པ་དེ་ལས་སྐྱེས་པའི་རིགས་རང་གི་དབང་དུ་ཚུར་འདུ། རྟོག་པ་དེ་ཁ་འབྱམས་སུ་སོང་ན་རང་ཉིད་དེའི་རིགས་ཅན་གྱི་དབང་དུ་ཕར་འགྲོ། དེ་ལ་སྤྱིར་རྣམ་རྟོག་གི་བྱེ་བྲག་དཔག་ཏུ་མེད་པ་ཞིག་སྐྱེས་ཀྱང་འདིར་བཟང་ངན་འབྲིང་གསུམ་དུ་ཕྱེས་ནས་བཟང་པོ་བླ་མ་དམ་པ་དང༌། ཡི་དམ་གྱི་ལྷ་དཀོན་མཆོག་གསུམ་དང་བྱང་ཆུབ་ཀྱི་སེམས་ལ་མོས་པའམ། གུས་པའི་རྟོགས་པ་ཞིག་མི་རྟོག་པའི་ངང་དེ་ནས་སྐྱེས་ན་དེ་མི་རྟོག་པའི་ངང་དུ་རོ་མྱོང་བ་དང༌། གནད་དུ་སོང་བར་བྱས་པས་དེ་རྣམས་རང་གི་དབང་དུ་ཚུར་འདུ། རྟོག་པ་དེ་ཁ་འབྱམས་སུ་སོང་ན་རང་ཉིད་དེ་རྣམས་ཀྱི་དབང་དུ་ཕར་འགྲོ། འབྲིང་པོ་བྱམས་པ་དང་སྙིང་རྗེ་དང་ལྡན་པ་དང༌། མཁས་པ་དང་བཙུན་པ་ལ་དགའ་བའི་རྟོག་པ་ཞིག་མི་རྟོག་པའི་ངང་དེ་ལས་སྐྱེས་ཏེ་དེ་གོང་བཞིན་དུ་གནད་དུ་སོང་ན་བྱམས་སྙིང་རྗེ་དང་ལྡན་པའམ། མཁས་བཙུན་རང་གི་དབང་དུ་ཚུར་འདུ། རྟོག་པ་དེ་ཁ་འབྱམས་སུ་སོང་ན་དེ་རྣམས་ཀྱི་དབང་དུ་ཕར་འགྲོ། གསུམ་པ་ཉོན་མོངས་པ་དུག་གསུམ་གྱི་རྟོག་པ་ཞིག་མི་རྟོག་པའི་ངང་དུ་སྐྱེས་ནས་དེ་གནད་དུ་སོང་ན་དུག་གསུམ་ཅན་རང་གི་དབང་དུ་ཚུར་འདུ། ཁ་འབྱམས་སུ་སོང་ན་རང་ཉིད་དུག་གསུམ་ཅན་གྱི་དབང་དུ་ཕར་འགྲོ།

དེ་ལ་གཉིས་པ་ནི་བཟང་པོའི་རྟོག་པ་དེ་ཚུར་དབང་དུ་འདུས་ན་ཡང་བཟང༌། ཕར་ཤོར་ན་ཡང་བཟང༌། འདི་ལ་ཡང་གསུམ་སྟེ། དང་པོ་བླ་མ་དབང་དུ་ཚུར་འདུས་ན། བླ་མས་ཐུགས་ལ་འདོགས། མདོར་ན་སྤྱོད་ལམ་ཅི་བྱས་ཀྱང་མི་དགེ་བའི་ལུས་ཀྱིས་གང་བྱས་ལངའང་ཐུགས་ལ་འདོགས་སོ། །རང་བླ་མ་དམ་པའི་དབང་དུ་ཕར་ཤོར་ན་ཐུགས་ལ་མི་འདོགས་ཏེ། ལུས་ངག་ཡིད་གསུམ་གྱིས་བླ་མ་མཉེས་པའི་སྤྱོད་ལམ་ཅི་བྱས་ཀྱང་ཐུགས་ལ་མི་འདོགས་ཏེ། བླ་མས་ཐུགས་ལ་འདོགས་མ་འདོགས་ནི། མོས་གུས་ལ་གནད་དུ་སོང་མ་སོང་ཡིན་གསུངས། གཉིས་པ་ཡི་དམ་གྱི་ལྷ་རང་གི་དབང་དུ་ཚུར་འདུས་ན། རང་ཉིད་གར་བསྡད་ཀྱང་ཡི་དམ་གྱི་ལྷའམ་དཔའ་བོ་མཁའ་འགྲོ་ཡུལ་ཉི་ཤུ་རྩ་བཞི་ནས་ཚུར་འདུས་ནས་དངོས་གྲུབ་སྟེར་མཐུན་རྐྱེན་བསྒྲུབ་པའོ། །རང་ཉིད་ཕར་ཤོར་ན་ཡུལ་ཉི་ཤུ་རྩ་བཞི་ལ་སོགས་པར་ཕར་ཕྱིན་ནས་ཚོགས་ཀྱི་འཁོར་ལོ་ལ་སོགས་པ་དཔའ་བོ་མཁའ་འགྲོ་མཉེས་པར་བྱེད་དགོས། གསུམ་པ་དཀོན་མཆོག་གསུམ་བྱང་ཆུབ་སེམས་དཔའ་ཐམས་ཅད་རང་གི་དབང་དུ་ཚུར་འདུས་ན་མཐུན་རྐྱེན་འགྲུབ། རང་དེ་དག་གི་དབང་དུ་ཕར་ཤོར་ན། རང་གི་དཀོན་མཆོག་གསུམ་དང་བྱང་ཆུབ་སེམས་དཔའི་ཞབས་ཏོག་ཕར་བྱེད་དགོས། གཉིས་པ་འབྲིང་པོའི་རྟོགས་པ་དེ་དག་ཚུར་དབང་དུ་འདུས་ན་ཡང་བཟང༌། ཕར་ཤོར་ཡང་བཏུབ་གསུང༌། ལར་དེ་གཉིས་ལའང་བླ་མ་དམ་པའི་གདམས་ངག་ཡོད་ཙ་ན་ཚུར་དབང་དུ་བྱེད་པ་ཡིན་གསུངས། གཉིས་པ། འདི་ལ་ཡང་གསུམ་སྟེ། བྱམས་པ་དང་ལྡན་པ་དབང་དུ་འདུས་ན། བྱམས་པ་དང་ལྡན་པས་གཡོག་བྱེད། མཐུན་རྐྱེན་འགྲུབ། རང་ཕར་ཤོར་ན་ཡང་དེ་བཞིན་དུ་བྱེད་དགོས། གཉིས་པ་སྙིང་རྗེ་ལྡན་པའམ་མཁས་བཙུན་ཡང་དེས་འགྲེ། གདམས་ངག་གི་གནད་གང་ཡིན་སྙམ་ན། བཟང་པོའི་རྟོག་པ་དེ་རྣམས་དགེ་སྦྱོར་གྱི་ངང་ལས་གང་སྐྱེས་ཀྱང་དང་པོ་རྟོག་པ་དེ་ནར་སོན་དུ་བཅུག་ནས་སྟོབས་རྒྱས་པ་དང༌། རང་ཉིད་ཕྱག་རྒྱ་ཆེན་པོ་ཆུ་ལ་ཆུ་བཞག་པ་བཞིན་དུ་ཉམས་སུ་བླང་ལ།

གཤའ་མར་གནད་དུ་བསྣུན་ཅིང་རོ་མྱོང་བར་བྱའོ། །དེས་དབང་དུ་འདུའོ། །གསུམ་པ་ངན་པའི་རྟོག་པ་ཚུར་འདུས་ཀྱང་སྐྱོན་བསྐྱེད། ཕར་ཤོར་ན་དེ་བས་ཐུ་སྟེ། དེ་ཡང་འདོད་ཆགས་ཅན་དེ་ཚུར་དབང་དུ་འདུས་ན། རང་གི་ཚངས་པར་སྤྱོད་པའི་བར་ཆོད་དུ་འགྱུར་བ་དང༌། འཁོར་གྱི་ནང་དུ་འདོད་ཆགས་ཅན་དེ་ལྟ་བུ་ཞུགས་ནས་ཉེས་པ་སྣ་ཚོགས་འགྲུབ་པའོ། །རང་ཉིད་འདོད་ཆགས་ཅན་གྱི་དབང་དུ་ཕར་ཤོར་ན། འདོད་ཆགས་ཅན་གྱིས་ཕྱིན་ཅི་ཁར་བཞོན་ནས་བརྡུང་བ་དང་བཙོག་པ་ལ་སོགས་པ་ཡོང་སྟེ་དོན་བུད་སྨད་ཅན་དུ་འགྲོའོ། །ཞེ་སྡང་ཅན་དབང་དུ་ཚུར་འདུས་ན། ཞེ་སྡང་ཅན་གདུག་པ་རྩུབ་པ་འཁོར་དུ་ཚུར་འོངས་ནས་མཐོ་ན་རང་གི་སྲོག་ལ་ཡོང༌། དེ་མིན་ན་ཡང་འཁོར་གྱི་ནང་དུ་དཀྲུག་པ་དང༌། ཡུལ་རིས་དང་རྒྱལ་ཁམས་འཁྲུག་པ་སློང་བ་ལ་སོགས་པ་ཉེས་པ་སྣ་ཚོགས་བསྒྲུབ་པའོ། །རང་ཉིད་ཞེ་སྡང་ཅན་གྱི་དབང་དུ་ཕར་སོང་ན། ཞེ་སྡང་ཅན་དེ་ལྟ་བུ་ཞིག་གིས་གོང་གི་ལས་དེ་རྣམས་བྱེད་པའི་གཡོག་བྱེད་དགོས་ཏེ། འཁྲུག་པ་ལ་སོགས་པའི་ཉེས་པ་སྣ་ཚོགས་བྱེད་དགོས་པའོ། །གཏི་མུག་ཅན་དབང་དུ་འདུས་ན། དེའི་རིགས་ཅན་མཛེ་པོ་ལ་སོགས་པས་ས་བདག་གི་གནོད་པ་ཅན་རང་གི་འཁོར་དུ་བྱུང་ནས་རང་ལ་ཡང་དེའི་གྲིབ་བྱུང་ནས་ས་བདག་གི་གནོད་པ་ཅན་ལ་སོགས་པ་ཡོང་བའི་སྐྱོན་ཡོད་དོ། །རང་ཉིད་གཏི་མུག་ཅན་གྱི་དབང་དུ་ཕར་ཤོར་ན། དེ་ལྟ་བུའི་གཡོག་བྱེད་དགོས་ཏེ། ཉེས་པ་སྣ་ཚོགས་པའོ། །ལར་འུབས་ཀྱིས་བསྡུས། ཧྲིལ་གྱིས་དྲིལ་ན། བཟང་ངན་གང་ཡང་དབང་དུ་ཚུར་འདུས་ན། རྣམ་རྟོག་དེའི་རིགས་ཅན་རང་གི་གཡོག་ཏུ་ཡོང༌། ལས་དེའི་རིགས་ཅན་འགྲུབ། ཕར་ཤོར་ན་དེའི་རིགས་ཅན་གྱི་ལས་རིགས་ཅན་འགྲུབ་པའི་གཡོག་བྱེད་དགོས་ཏེ། དོན་ལ་གནད་དུ་སོང་མ་སོང་གི་དཔོན་གཡོག་གམ་རྗེ་འབངས་སོ། །གསུམ་པ། སྐྱོན་དེ་ལྟ་བུར་མི་འགྱུར་བའི་ཐབས་མེད་དམ་སྙམ་ན། ཡོད་དེ་རྗེ་རིན་པོ་ཆེ་ཁྱད་ཆོས་ལྔ་ལྡན་གྱིས་ཉམས་སུ་བླངས་པས།

སྐྱོན་དུ་མི་འགྱུར་བར་སྐྱོན་དེ་དག་ནས་འཕྲིན་ལས་སུ་འགྱུར་རོ། །དེ་ལ་ལྔ་ལྡན་ནི་དང་པོ་དུག་གསུམ་གང་སྐྱེས་ཀྱང༌། ལམ་དུ་གཏོང་བ་ཡིན་ཏེ། ཕག་སྣའི་གཏུན་བུ་བཞིན་དུ་སྐྱེས་པ་དང་ལམ་དུ་གཏོང་བ་དུས་མཉམ་དུ་བྱ། དེ་ཡང་རྣམ་རྟོག་གཞན་གྱིས་བར་མ་ཆོད་པར་ཤེས་རབ་སྙིང་པོར་ཚར་གཅིག་འདོན་པའམ། ལམ་དུ་ཐེངས་པའི་རྟགས་མ་བྱུང་གི་བར་དུ་གཏོང༌། རྟགས་ནི་རོ་མྱོང་རྒྱུའམ། ཤེས་པ་ཚིམ་རྒྱུ་ཞིག་ཡོང་བ་ཡིན་ནོ། །དེ་ནས་སེམས་བསྐྱེད་ཡི་དམ་གྱི་ལྷ་བསྒོམ། བླ་མ་བསྒོམ། ཕྱག་རྒྱ་ཆེན་པོ་བསྒོམ། བསྔོ་བ་བྱའོ། །བཞི་པ་ནི། དེ་ལྟར་ཉམས་སུ་བླངས་པས་ཉོན་མོངས་པ་དང་བྲལ་ནས། ཆོས་ལྔ་པོ་ལག་རྗེས་ཁྱད་པར་གྱི་ཆོས་སོ་སོར་འབྱུང་སྟེ། དེ་ལ་དང་པོ་ལམ་དུ་བཏང་བའི་ཁྱད་པར་ཆོས་ནི་ཉོན་མོངས་པའི་དྲི་མ་དེ་དག་ནས། དེ་དང་བྲལ་བའི་འབྲས་བུ་ཏིང་ངེ་འཛིན་སྐྱེ་སྟེ། འདོད་ཆགས་ལ་བདེ་བ། ཞེ་སྡང་ལ་གསལ་བ། གཏི་མུག་ལ་མི་རྟོག་པའི་ཏིང་ངེ་འཛིན་སྐྱེ་གསུངས། གཉིས་པ་སེམས་བསྐྱེད་པའི་ཁྱད་པར་གྱི་ཆོས་ནི། དུག་གསུམ་གང་སྐྱེས་པའི་ཡུལ་དེས་གཙོས་བྱས་པ་ཐམས་ཅད་ཀྱི་ཕན་པ་དང་བདེ་བ་བསྒྲུབ་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བྱིན་གྱིས་རློབ་ཅིང་དབང་དུ་འདུ་བ་ཡིན། གསུམ་པ་ཡི་དམ་གྱི་ལྷ་བསྒོམ་པའི་ཁྱད་པར་ཆོས་ནི། བར་ཆད་སེལ་བ་དང་རིགས་མི་འགྱུར་བའོ། །བར་ཆད་སེལ་བ་ལ་གཉིས་ཏེ། དེ་ཉིད་དུ་རྒྱུན་དུ་སེལ་བ་དང༌། དེ་ཉིད་ཉོན་མོངས་པ་དེ་དང་བྲལ་བར་བྱས་པའོ། །དུས་རྒྱུན་དུ་མི་མཐུན་པའི་ཕྱོགས་ཐམས་ཅད་སེལ་བའོ། །རིགས་མི་འགྱུར་བ་ལ་གཉིས་ཏེ། རང་ཉིད་ཉོན་མོངས་པ་གང་སྐྱེས་པ་དེའི་རིགས་མི་འགྱུར་བ་དང༌། སྐྱེས་པའི་ཡུལ་དེ་རིགས་མི་འགྱུར་བའོ། །རང་ཉིད་རིགས་མི་འགྱུར་བ་ནི། སངས་རྒྱས་པའི་དུས་སུ་ཡང་འདོད་ཆགས་ལ་བཅོམ་ལྡན་འདས་རྡོ་རྗེ་འཆང་ངམ། ཚེ་དཔག་མེད་ལྟ་བུའམ། འདོད་ཆགས་དེའི་རིགས་སུ་གྱུར་ནས་འདོད་ཆགས་ཅན་འདུལ་བའོ། །ཞེ་སྡང་ལས་སངས་རྒྱས་པའི་དུས་ཡང༌།

རྗེ་བཙུན་ཁྲོ་བོའི་རྒྱལ་པོའམ། ཕྱག་ན་རྡོ་རྗེའམ། བཅོམ་ལྡན་འདས་ཞེ་སྡང་རྡོ་རྗེ་དང༌། བཅོམ་ལྡན་འདས་འཇིགས་བྱེད་ལ་སོགས་པ་ཞེ་སྡང་དེའི་རིགས་སུ་གྱུར་ནས་ཞེ་སྡང་ཅན་འདུལ་བའི་གཉེན་པོར་ཡོང༌། གཏི་མུག་ལས་སངས་རྒྱས་པའི་དུས་སུ་ཡང། བཅོམ་ལྡན་རྣམ་པར་སྣང་མཛད་ལྟ་བུ་གྱུར་ནས། སེམས་ཅན་གཏི་མུག་ཅན་ཐམས་ཅད་རྫོགས་པའི་བྱང་ཆུབ་ལ་འགོད་པར་ཡོང་ངོ༌། །སྐྱེས་པའི་ཡུལ་རིགས་མི་འགྱུར་བ་ནི། སངས་རྒྱས་པའི་དུས་ཡང་་ཡུལ་དེ་རང་གི་འཁོར་གྱི་གཙོ་བོར་གྱུར་ནས། སེམས་ཅན་་གྱི་དོན་བྱེད་པ་ལ་ཕན་པ་དང་བདེ་བ་འགྲུབ་པའོ། །བཞི་པ་བླ་མ་དམ་པ་བསྒོམས་པའི་ཁྱད་པར་གྱི་ཆོས་ནི། བླ་མ་དམ་པའི་ཐུགས་དགོངས་ཡོངས་སུ་རྫོགས་པར་བྱེད་པའོ། །ལྔ་པ་ཕྱག་རྒྱ་ཆེན་པོ་བསྒོམས་པའི་ཕན་ཡོན་གྱི་ཆོས་ནི་ཐམས་ཅད་དབང་དུ་འདུ་བའོ། །དེ་ལ་ཉོན་མོངས་པ་ལམ་དུ་བྱེད་པ་ལམ་གཏོང་ནས་ཕྱག་རྒྱ་ཆེན་པོའི་བར་ལ་ལྔ་ལྡན་དུ་ཡོད། དགེ་བའི་རྩ་བ་ཐམས་ཅད་ལ་སེམས་བསྐྱེད་ནས་བསྔོ་བ་ཡན་ཆད་ལ་ལྔ་ལྡན་དུ་ཡོང༌། བསྔོ་བ་ཐུན་མོང་གི་ཆོས་བྱ་བ་ཡིན། ཚན་ཅིག་དགེ་བའི་རྩ་བ་ལམ་དུ་གཏོང་ཟེར་བ་ཡོད་དེ། དེ་ཙུག་མིན་དགེ་བའི་རྩ་བ་ལམ་གཏོང་གི་སྒྲ་མི་འཇུག་སྟེ། དགེ་བའི་རྩ་བ་གོང་ནས་གོང་དུ་བོགས་འདོན་པ་ཡིན། དེ་ཡང་སེམས་བསྐྱེད་ཀྱིས་བོགས་འདོན་ཏེ། དགེ་བའི་བསམ་པ་བསྐྱེད་པ་དང༌། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱིས་དོན་དུ་སེམས་བསྐྱེད་ནས་དུས་རིང་ཐུང་རྣམ་པ་གསུམ་དུ་ལུས་ངག་ཡིད་གསུམ་དགེ་བ་ལ་བཀོལ་བས། དགེ་བའི་རྩ་བ་ཐམས་ཅད་གོང་ནས་གོང་དུ་བོགས་འདོན་འོང་བ་ཡིན་ནོ། །ཉོན་མོངས་པ་ཐམས་ཅད་ལ་དང་པོ་ལམ་དུ་གཏོང་བ་ནས་བསྔོ་བ་ཡན་ཆད་ཚར་བར་ཉམས་སུ་བླངས་པས་ཉོན་མོངས་པའི་དྲི་མ་དེ་དག་པ་དང༌། དེ་དང་བྲལ་བས་གནས་སྐབས་ཀྱི་འབྲས་བུ་ཏིང་ངེ་འཛིན་སྐྱེ་བ་དང༌། མཐར་ཐུག་གི་འབྲས་བུ་ཉོན་མོངས་དེའི་རིགས་ཅན་འདུལ་བའི་གཉེན་པོར་ཡོང་བ་གོང་དུ་སྙན་དུ་གསོལ་བ་བཞིན་ཡིན་གསུངས།

རྡོ་རྗེ་འཆང་ཆེན་མ་ཡི་གསུང༌། །ཟབ་ཅིང་རྒྱ་ཆེ་ཚོགས་སུ་བྱོན། །བཟང་པོ་དབང་དུ་བསྡུ་བ་དང༌། །ངན་པ་ལམ་དུ་བཏང་བ་ཡིས། །སྐྱོན་དག་ཡོན་ཏན་འགྱུར་བའི་གནད། །བདག་གིས་ཅུང་ཟད་ཟིན་པ་བྲིས། །ནོར་འཁྲུལ་བྱུང་ན་བླ་མ་ཡི་དམ་དང༌། །དཔའ་བོའི་མཁའ་འགྲོའི་ཚོགས་ལ་བཟོད་པར་གསོལ། །དགེ་བ་འདི་དང་རང་གཞན་རང་གཞན་འཁོར་འདས་ཀྱིས། །དུས་གསུམ་བསགས་དང་ཡོད་པའི་དགེ་དེས། །ནམ་མཁའ་མཉམ་པའི་སེམས་ཅན་མ་ལུས་པ། ཁྱབ་བདག་རྡོ་རྗེ་འཛིན་པའི་ས་ཐོབ་ཤོག། །། ༄། །སུམ་ཆོས་ཀྱི་ཁྲིད་ལོ་རྒྱུས་དང་བཅས་པ།། ཨོཾ་སྭསྟི། །བླ་མ་རིན་པོ་ཆེའི་ཞལ་ནས། གདམས་པ་འདི་ལ་ཐུན་མོང་བ་དང༌། ཐུན་མོང་མ་ཡིན་པ་གཉིས་ཡིན་བགྱི་བ་གསུངས། དེ་ལ་ཐུན་མོང་བའི་དབང་དུ་བྱས་ན་རྟེན་གྱི་གང་ཟག་གང་ཡིན་པ་དང་གཅིག དེས་ཉམས་སུ་བླང་བའི་ཆོས་གང་ཡིན་པ་དང་གཉིས། ཚུལ་ལམ་ཐབས་ཇི་ལྟར་ཉམས་སུ་བླང་བ་དང་གསུམ། ཉམས་སུ་བླངས་པས་སྒྲིབ་པ་ཇི་ཙམ་འདག་པ་དང་བཞི། ཡོན་ཏན་གང་སྐྱེ་བ་དང་ལྔ་ལགས། ༈ དང་པོ། དེ་ལ་རྟེན་གྱི་གང་ཟག་ནི། བརྩོན་འགྲུས་ཆེ་ལ་ཡིད་ཐུང་བ་རྒྱལ་པོ་ཨིནྡྲ་བོ་དྷི་ལྟ་བུ་ཡིན་པས། རྒྱལ་པོ་ཨིནྡྲ་བོ་དྷི་སྐུ་འཁོར་དང་བཅས་པས་ཨུ་རྒྱན་གྱི་ཕོ་བྲང་གི་ཡང་ཐོག་ཏུ་བཞུགས་པ་ལགས་པར་གདའ། དེའི་དུས་སུ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འཁོར་ལྔ་བརྒྱ་དང་བཅས་པ་རི་བོ་གངས་ཅན་ལ་བྱོན་པའི་ཚུར་ལམ་ཕོ་བྲང་གི་སྟེང་གི་ནམ་མཁའ་ལ་བྱོན་པ་རྒྱལ་པོས་མཐོང་ནས། ནང་བློན་ཞིག་ལ་དྲིས་པས། འདི་སངས་རྒྱས་བཅོམ་ལྡན་འདས་སྐུ་འཁོར་དང་བཅས་པ་ཡིན་ཞུས་པས། འོ་ན་གདུགས་ཚོད་ལ་སྤྱན་དྲངས་ན་འབྱོན་ནམ་དྲིས་པས། བློན་པོ་ན་རེ་གདུགས་ཚོད་བཤམས་ནས་གསོལ་བ་བཏབ་ན་འབྱོན་བྱས་པས། དེ་ནས་གདུགས་ཚོད་བཤམས་ནས་གསོལ་བ་བཏབ་པས། བཅོམ་ལྡན་སྐུ་འཁོར་དང་བཅས་པ་བྱོན་པ་ལ། གདུགས་ཚོད་དྲངས་པ་ཡིན་པར་འདུག དེ་ནས་བཅོམ་ལྡན་འདས་ཀྱིས་འདོད་ཆགས་དང་བྲལ་བའི་ཆོས་གསུངས་པས།

རྒྱལ་པོ་ན་རེ། ལུམ་བིའི་ཚལ་ནི་ཉམས་དགའ་བར། །ཝ་ཉིད་སེང་གེར་གྱུར་ཀྱང་ནི། །འདོད་པ་སྤངས་པའི་ཐར་པ་དག། །གཽའུ་ཏམ་ནམ་ཡང་མི་འཚལ་ལོ། །བགྱི་བ་ཟེར་བ་ཡིན་པར་འདུག དེ་ནས་བཅོམ་ལྡན་འདས་ཀྱིས་རྒྱལ་པོ་དེ་འདུལ་བའི་དུས་ལ་བབས་པར་མཁྱེན་ནས་ཐུབ་པ་ཆེན་པོ་ཉིད་སྐད་ཅིག་གིས་ཞེ་སྡང་རྡོ་རྗེར་མཛད། འཁོར་རྣམས་དཀྱིལ་འཁོར་གྱི་ལྷ་ཚོགས་སུ་མཛད། རྒྱལ་པོ་འཁོར་དང་བཅས་པ་ལ་དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར། རྒྱུད་བཤད། མན་ངག་གནང་ནས། རྒྱལ་པོ་འཁོར་དང་བཅས་པས་ཉམས་སུ་བླངས་པས། གྲུབ་པ་བརྙེས་ནས་འཁོར་དང་བཅས་པ་མཁའ་སྤྱོད་དུ་གཤེགས་ནས། ཨོ་རྒྱན་ལན་ཅིག་སྟོངས་པར་མཛད་པ་ཡིན་པར་གདའ། ༈ གཉིས་པ། དེ་ལྟ་བུའི་བརྩོན་འགྲུས་ཆེ་ལ་ཡིད་ཐུང་བའི་རྟེན་གྱི་གང་ཟག་དེས། ཉམས་སུ་བླང་རྒྱུའི་ཆོས་ནི་སྤྱིར་རྒྱུད་སྡེ་རིན་པོ་ཆེ་རྣམ་པ་བཞི། དེའི་ནང་ནས་ཀྱང་ཁྱད་པར་དུ་འཕགས་པ། རྣལ་འབྱོར་བླ་ན་མེད་པའི་རྒྱུད། ཐབས་ཤེས་རབ་རྣམ་པ་གཉིས་སམ་བྱང་ཆུབ་ཀྱི་སེམས་རྣམ་པ་གཉིས་དབྱེར་མེད་པར་ཉམས་སུ་ལེན་པ་ལགས། ༈ གསུམ་པ། ཚུལ་ལམ་ཐབས་ཇི་ལྟར་ཉམས་སུ་ལེན་པ་ནི། ཕུན་སུམ་ཚོགས་པ་རྣམ་པ་ལྔའི་སྒོ་ནས་ཉམས་སུ་ལེན་པ་ཡིན་པས། དེ་ལ་ཕྱི་ལྟར་རྩི་ན། སྟོན་པ་ཕུན་སུམ་ཚོགས་པ་བཅོམ་ལྡན་ཞེ་སྡང་རྡོ་རྗེ། གནས་ཕུན་སུམ་ཚོགས་པ་ཨོ་རྒྱན་གྱི་གྲོང་ཁྱེར། འཁོར་ཕུན་སུམ་ཚོགས་པ་རྒྱལ་པོ་འཁོར་དང་བཅས་པ། ཆོས་ཕུན་སུམ་ཚོགས་པ་དཔལ་གསང་བ་འདུས་པའི་རྒྱུད། དུས་ཕུན་སུམ་ཚོགས་པ་སྙིགས་མ་ལྔ་བདོ་བའི་དུས་དང་རྣམ་པ་ལྔ་ལགས། ནང་ལྟར་རྩི་ན། རང་ཉིད་ཡི་དམ་གྱི་ལྷར་སྒོམ་པ་སྟོན་པ་ཕུན་སུམ་ཚོགས་པ། རང་གི་ལུས་ལ་ཡུལ་ཉི་ཤུ་རྩ་བཞི་རང་བཞིན་གྱིས་ཚང་བར་གནས་པ་གནས་ཕུན་སུམ་ཚོགས་པ། གནས་དེ་རྣམས་ན་དཔའ་བོ་དང་མཁའ་འགྲོ་རྩ་དང་ཡི་གེའི་ཚུལ་དུ་གནས་པ་འཁོར་ཕུན་སུམ་ཚོགས་པ། ཉོན་མོངས་པ་ནམ་སྐྱེས་པའི་དུས་སུ་གདམས་ངག་གིས་ཉམས་སུ་ལེན་པ་དུས་ཕུན་སུམ་ཚོགས་པ།

དེ་ལྟར་ཉམས་སུ་བླངས་པ་ལ་བརྟེན་ནས་དགའ་བ་བཞིའི་ཉམས་མྱོང་འཆར་བ་ཆོས་ཕུན་སུམ་ཚོགས་པ་བགྱི་བ་དང་རྣམ་པ་ལྔ་ཡིན། ཆོས་དེ་སྐྱེ་བར་བྱེད་པ་ལ་མཐུན་པའི་རྐྱེན་རྣམ་པ་ལྔ་ཡིན་པས། དེ་ལ་གནས་ནི་ཡུལ་ཉི་ཤུ་རྩ་བཞི་ལ་སོགས་པའམ། དབང་ཕྱུག་ཆེན་པོ་ཡབ་ཡུམ་གྱི་རྟེན་ཡོད་པའི་སར་ཉམས་སུ་བླངས་པས་ཕྱི་ནང་གསང་གསུམ་གྱི་རྟེན་འབྲེལ་འགྲིག་ནས། ནང་དུ་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བ་དང༌། གནད་དུ་འགྲོ་བ་འོང་བ་ལགས། རྫས་ནི་བཅུད་ལེན་ད་བྱིད་ཀྱི་རྣམ་པ་ཁམས་བྱང་ཆུབ་ཀྱི་སེམས་ཀྱི་ཐིག་ལེ་འཕེལ་བ་དང་རྒྱས་པའི་ནུས་པ་དང་ལྡན་པ་རྣམས་ཡིན། དུས་ནི་ཉོན་མོངས་པའི་རྟོག་པ་དྲག་པོ་ནམ་སྐྱེས་པའི་དུས་སུ་ཉམས་སུ་ལེན་པ་ཡིན། གྲོགས་ནི་ཆགས་ལམ་པ་ཡིན་ན། ལས་ཀྱི་ཕྱག་རྒྱ་མཚན་ཉིད་དང་ལྡན་པ་ཡིན་ལ། གྲོལ་ལམ་པ་ཡིན་ན། རང་གི་མཐུན་རྐྱེན་ལ་སོགས་པ་སྒྲུབ་པའི་ཉེ་གནས་ཡིད་དང་མཐུན་པ་རྣམས་ཡིན་ལ། ཏིང་ངེ་འཛིན་ནི་བསྐྱེད་པའི་རིམ་པ་བདག་བྱིན་གྱིས་བརླབ་པ་ལྷ་ཡབ་ཡུམ་ཞལ་སྦྱོར་གྱི་རྣམ་པར་བསྒོམ་པ་དང༌། རྫོགས་པའི་རིམ་པ་ཐབས་ལམ་གཏུམ་མོ་འམ། སུམ་ཁྲིད་ལ་སོགས་པ་ཉམས་སུ་བླངས་པས་ཕྱི་ནང་གསང་གསུམ་གྱི་རྟེན་འབྲེལ་འགྲིག་ནས་བདེ་བའི་ཏིང་ངེ་འཛིན་ཆེན་པོ་བསམ་གྱིས་མི་ཁྱབ་པ་སྐྱེ་བར་འོང་བ་ཡིན། དེའི་དུས་སུ་གདམས་ངག་དང་སྙིང་རུས་གཉིས་འཛོམ་དགོས་པ་ཡིན། དེ་ལ་སྙིང་རུས་མེད་ན་གདམས་ངག་ཡོད་ཀྱང་ཉམས་སུ་མི་ལོན། གདམས་ངག་མེད་ན་སྙིང་རུས་ཡོད་ཀྱང་ཉམས་སུ་བླང་རྒྱུ་མེད། དེས་ན་གདམས་ངག་དང་སྙིང་རུས་གཉིས་འཛོམ་པར་བྱས་ནས་ཉམས་སུ་བླངས་པའི་དུས་སུ་ཟག་བཅས་ཀྱི་དགའ་བ་རྣམ་པ་བཞི་པོ་དེ། ཟག་མེད་ཀྱི་དགའ་བ་བཞིར་འགྱུར་ནས། རང་བྱུང་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་ནས་འོང་བ་ཡིན། ༈ བཞི་པ། དེ་ལྟར་ཉམས་སུ་བླངས་པས་སྒྲིབ་པ་ཇི་ཙམ་ཞིག་འདག་ན། སྤྱིར་སྒྲིབ་པ་གསུམ་ཀ་འདག། ཁྱད་པར་དུ་ཤེས་བྱའི་སྒྲིབ་པ་འདག

༈ །ལྔ་པ། ཡོན་ཏན་གང་འཐོབ་ན་སྐུ་རྣམ་པ་གསུམ་དབྱེར་མེད་པ་བཅོམ་ལྡན་འདས་རྡོ་རྗེ་འཆང་ཆེན་པོ་འཐོབ་པ་ཡིན་གསུངས། དེ་ལྟར་ཉམས་སུ་བླངས་པས་བདེ་བ་ཆེན་པོ་བསམ་གྱིས་མི་ཁྱབ་པ་སྐྱེ། དེ་ལྟར་སྐྱེས་པའི་དུས་སུ་མི་བརྟན་པའི་དོགས་པ་ཡོད་པ་ལ། དེ་བརྟན་པར་བྱེད་པའི་གདམས་ངག་དཔག་ཏུ་མེད་པ་ཞིག་གསུངས་ཀྱང༌། གཉིས་པ་ཁྱད་པར་གྱི་ཆོས་ཐུན་མོང་མ་ཡིན་པ་རྣམ་པ་གསུམ་པོ་འདི་ལས་ཟབ་པ་མེད་པ་ཡིན།དམ་ཚིག་ནི་ཉོན་མོངས་པ་ལམ་དུ་གཏོང་བའི་མན་ངག བདེ་ཆེན་བྱང་ཆུབ་སེམས་ཀྱི་མན་ངག། ཐེག་པ་ཆེན་པོ་གསང་སྔགས་ཀྱི་མན་ངག་གོ། ༼འདི་བཀའ་རྒྱ་མ་ཡིན་༽ དེ་ཉམས་སུ་ཇི་ལྟར་ལེན་སྙམ་ན། ཆགས་པའི་རྟོག་པ་ཚན་ཆེན་པོ་སྐྱེས་པའི་དུས་སུ་འཛིན་པ་དང༌། འགྲེམས་པ་དང༌། བརྟན་པར་བྱེད་པ་རྣམ་པ་གསུམ་ཡིན། འོ་ན་ཇི་ལྟར་འཛིན་སྙམ་ན། ཉོན་མོངས་པའི་རྟོག་པ་ནམ་སྐྱེས་པའི་དུས་སུ་ཕག་སྣའི་གཏུན་བུའམ། གཉེན་པོས་བཙན་ཆོད་དུ་བྱས་ནས་ལམ་དུ་གཏོང་བ་ཤིན་ཏུ་གལ་ཆེ་བ་ཡིན། དེའང་ཁ་ལ་ཡམ་གྱིས་མི་ཕན་པ་ཡིན་པས། ཞེ་ཐག་པ་སྙིང་ཁོང་རུས་པའི་གཏིང་ནས། བདག་གི་ཉོན་མོངས་པ་འདིས་བདག་དང་ཁམས་གསུམ་གྱིས་སེམས་ཅན་ཐམས་ཅད་ཀྱི་ཉོན་མོངས་པ་ཐམས་ཅད་འདག་པར་གྱུར་ཅིག་ཅེས་ཤེས་རབ་སྙིང་པོ་ཚར་ཅིག་འདོན་པའི་བར་ཙམ་དུ་བྱས་པས་ཤེས་པ་ཚིམ་པ་དང༌། རྐང་ཆོགས་པ་ཞིག་འོང༌། དེ་ལྟར་ལམ་དུ་བཏང་བས། ཉོན་མོངས་པ་དེ་དང་བྲལ་ནས་གནས་དེར་ཟིན་པར་འོང་བ་ལགས། དེ་ལྟར་གནས་དེར་ཟིན་པར་སོང་ཡང༌། མ་ཁྲེམས་པར་སོང་ན་ནད་དམ། སྐྱོན་དུ་འགྱུར་བ་ཡིན་པས་འགྲེམས་པ་གལ་ཤིན་ཏུ་ཆེ་བ་ཡིན། འོ་ན་ཇི་ལྟར་དུ་འགྲེམས་སྙམ་ན་བྱང་ཆུབ་མཆོག་ཏུ་སེམས་བསྐྱེད་པ་གལ་ཤིན་ཏུ་ཆེ་བ་ཡིན་པས། རང་ཉིད་ཉོན་མོངས་པ་སྐྱེས་པའི་ཡུལ་དེས་གཙོ་བྱས་པའི་རང་གཞན་ཐམས་ཅད་བླ་ན་མེད་པའི་བྱང་ཆུབ་རིན་པོ་ཆེ་ཐོབ་པར་བྱ་བའི་ཆེད་དུ་སེམས་བསྐྱེད་པས། སེམས་དེ་ཡང་སྔར་དང་མི་འདྲ་བ་ཚན་ཆེན་པོ་བསམ་གྱིས་མི་ཁྱབ་པ་སྐྱེ་བར་འོང་བ་ཡིན།

དེ་ལྟར་སེམས་བསྐྱེད་པས་ལུས་བྱང་ཆུབ་ཀྱི་རང་གཟུགས་འོང་བ་དེ་ལ་བདེ་ཆེན་བྱང་ཆུབ་ཀྱི་སེམས་ཞེས་བགྱི་བ་ཡིན། ཞེ་སྡང་ལམ་དུ་བཏང་ནས་སེམས་བསྐྱེད་པ་གལ་ཆེ། གཏི་མུག་ལམ་དུ་བཏང་ནས་སེམས་བསྐྱེད་པ་ལ་རྟོག་མེད་བྱང་ཆུབ་ཀྱི་སེམས་གསུང་བ་ཡིན། དེ་ནས་བྱང་ཆུབ་ཀྱི་སེམས་རིན་པོ་ཆེ་ལས་བྱུང་བའི་བསྐྱེད་པའི་རིམ་པ་ཡི་དམ་གྱི་ལྷ་རྒྱན་ཆ་ལུགས་མ་ཚང་བ་མེད་པ་ཤིན་ཏུ་གསལ་བ་བསྒོམ་མོ། །དེ་ལྟར་བསྒོམས་པས་སྤྱི་བོའི་གཙུག་མན་ཆད། རྐང་པའི་མཐིལ་ཡན་ཆད་བ་སྤུའི་བུ་ག་ཚུན་ཆད་ཐམས་ཅད་དུ་ཁྲེམས་ནས་འོང་བ་ཡིན། དེ་ནས་བླ་མ་དམ་པ་དང་ཕྱག་རྒྱ་ཆེན་པོ་བསྒོམས་པས་ཤིན་ཏུ་བརྟན་པར་འོང་བ་ལགས། དེའི་རྒྱུ་མཚན་རྩ་རླུང་ཐིག་ལེ་ལ་སོགས་པ་ཐམས་ཅད་རང་བྱུང་ལྷན་ཅིག་སྐྱེས་པའི་ཡེ་ཤེས་ཕྱག་རྒྱ་ཆེན་པོ་དེ་ལས་མི་གཞན་པར་འོང་བ་ལགས། དེ་ནས་རྗེས་དགེ་བའི་རྩ་བ་བསྔོ་བ་བགྱིད་པ་ལགས། དེ་ལྟར་ཉམས་སུ་བླངས་པས་ཚེ་ཅིག་གིས་བླ་ན་མེད་པའི་བྱང་ཆུབ་ཚེགས་མེད་པར་ཐོབ་པ་ལགས། དེས་ན་རྗེ་རིན་པོ་ཆེའི་ཁྱད་པར་གྱི་ཆོས་འདི་ལས་ཟབ་པ་མེད་པ་ཡིན་པས། དེ་ལྟར་ཉམས་སུ་ལེན་པ་དང་གནད་དུ་བསྣུན་པར་ཞུ་འཚལ། དེ་ལ་སྔོན་གྱི་དུས་སུ་འདི་ཉམས་སུ་ལེན་པའི་ཐབས་ལ་གདམས་ངག་གི་རིགས་ཐམས་ཅད་ཐུགས་ཉམས་སུ་མ་བཞེས་པ་ཙམ་མེད་པ་ལ་གང་གིས་ཀྱང་ཕན་པ་མ་བྱུང༌། དྲག་ཤོས་ཞིག་གིས་མས་ཡར་ལོག་པའི་དུས་སུ་ཡས་མར་ཤངས་ནས་མཚལ་བྱོན་པ་བྱུང༌། དེ་ལས་དྲག་པ་མ་བྱུང། དེས་ན་འདི་ཉམས་སུ་ལེན་པ་ལ། སྤྱན་མངའ་ཉིད་ནས་ཐུགས་ཉམས་སུ་བཞེས་པའི་ཁྱད་པར་བགྱི་ཆོས་འདི་ལས་ཟབ་པ་མེད་པ་ཡིན། དེ་ལྟར་ཉམས་སུ་བླངས་པས་སྐྱོན་ཐམས་ཅད་འདག་པ་དང༌། ཡོན་ཏན་ཐམས་ཅད་རྒྱུད་ལ་སྐྱེ་བ་ལ་ཚོགས་མེད་པ་ཡིན་པས། དེ་ལྟར་དུ་ཤེས་པར་མཛད་འཚལ།། །། ༄། །ཟབ་ཆོས་འཁོར་ལོ་བཞི་མའི་ཟུར་འདེབས།། ཆོས་རྗེ་རིན་པོ་ཆེས་ཤར་དྭགས་ལྷ་སྒམ་པོར་བྱོན་ནས། གདན་ས་འདིར་བྱོན་པ་ལ་དྭགས་པོ་ང་རབ་གངས་ར་མགུལ་ན་ཡར་བྱོན་པའི་དུས་སུ།

ལྷ་རྗེ་སྨན་ནག་བགྱི་བ་དེས་མཛོ་དཀར་པོ་ཞིག་བཞོན་ནས་ཡོང་བས། མོ་མ་ཞིག་གིས་འདིར་རྒྱལ་འགོང་བྱུང་ཟེར། ས་གཏོར་རྡོ་གཏོར་བྱས་པ་ལ། ཆོས་རྗེའི་ཞལ་ནས། འདི་ཀུན་ལ་ཕྱོགས་རེའི་ཏིག་ཏིག་འདུག་འོ་དེ་ཙུག་ཡོད་པ་ཡིན་གསུངས། ཡེར་པ་ཞང་བཙུན་བགྱི་བ་ལ་ཁམས་གཞི་བྱུང་བ་ལ། ཐམས་ཅད་ཀྱིས་མཚམས་གྱིས་ཟེར་བ་ལ། ང་དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་བའི་དགེ་སློང་ཞིག་ཡིན་པ་ལ་མཚམས་མི་གཅོད། ཕན་ཡང་སྐྱབས་འགྲོ་བྱེད། མ་ཕན་ཡང་སྐྱབས་འགྲོ་བྱེད་ཟེར་ནས་དཀོན་མཆོག་གསུམ་ལ་རྩེ་གཅིག་ཏུ་གསོལ་བ་བཏབ་པས། དུས་ཚོད་ཅིག་ན། རང་དབང་མེད་པའི་དད་པ་སྐྱེས་ནས། བདག་ཡེར་པ་ཞང་བཙུན་ཞེས་བགྱི་བ། སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། །ཆོས་དོན་དམ་པའི་ཆོས་ལ་སྐྱབས་སུ་མཆིའོ། །དགེ་འདུན་འཕགས་པའི་དགེ་འདུན་ཕྱིར་མི་ལྡོག་པའི་དགེ་འདུན་ལ་སྐྱབས་སུ་མཆིའོ་ཟེར་བའི་དུས་ན་སྤྱི་བོ་ཡར་ཀླུ་ཆེན་པོ་ཟངས་ཀྱིས་ཐོན་ནས། བདག་གི་མིང་ནི་ཟུར་ཕུད་རྒྱུ་འདལ་ཞེས་བགྱི་བ་ཡང༌། སངས་རྒྱས་ལ་སྐྱབས་སུ་མཆིའོ་ཟེར་ནས་སོང་སྐད། དེ་ནས་ཡེར་བ་ཞང་བཙུན་གྱི་མཛེ་སངས་ཀྱིས་སོས་པར་འདུག གཉིས་པ་དགེ་བའི་བཤེས་གཉེན་ཁམས་པ་ལུད་པ་ལ་ཁམས་གཞི་བྱུང་ནས་ཁོང་དགེ་བསྙེན་ལགས་པར་གདའ་བས། སྔར་ཞང་བཙུན་གྱི་སྐད་ཟེར་ནས། སྐྱབས་འགྲོ་བྱས་པས། ནུབ་ཅིག་རྨི་ལམ་ན་ཀླུ་ཞིག་བུད་ནས་ཐུ་བ་ན་ཡོད་པ་དེ། དགེ་བཤེས་སྟོན་པས། རེ་རལ་གྱི་རལ་གུར་ཞིག་གོན་ནས་བྱུང༌། ཕུ་དུང་ཁ་བོ་ཆེ་དེའི་ནང་དུ་ཀླུ་དེ་བཅུག་ནས་ཁྱེར་བ་རྨིས་པས། ཁམས་བདེ་སངས་ཀྱིས་ཕན་པ་ལགས་པར་གདའ། སྐྱེས་བུ་དེ་ཀུན་ལ་འདི་ལྟ་བུའི་གདམས་ངག་ནི་མེད། དཀོན་མཆོག་གསུམ་གྱི་རྗེས་སུ་ངེས་པ་ཙམ་ཡིན་ལ་དེ་ལྟ་བུ་བྱུང་ན་འདི་ལྟ་བུའི་གདམས་ངག་ཉམས་སུ་བླངས་པས་ཅིའི་ཕྱིར་འབྲས་བུ་མི་འབྱུང་སྟེ་འབྱུང་བས་འབད་འབུངས་ཐོན། ལོ་ཙཱ་བ་རིན་ཆེན་བཟང་པོ་བཞིན་དུ་རྟུལ་བཞུགས་དེ་ལྟ་བུ་ཡོད་ན་ལོ་ཙཱ་རིན་ཆེན་བཟང་པོ་མིན་ཡང་མཁའ་སྤྱོད་ལ་འགྲོ།

ཟླ་བ་རེ་རེ་གཉིས་གཉིས་ཀྱིས་མཁའ་སྤྱོད་ལ་འགྲོ་བ་དང༌། དངོས་གྲུབ་ཐོབ་པ་ཡང་འབྱུང་གསུང༌། གསུམ་པ་ཨཻར་ཇོ་གདན་ཟླ་མཛེས་བགྱི་བ་བྱུང་ནས། ཁོས་ཉིན་གཅིག་བསམ་པ་ལ་འཁོར་བ་ཡིད་བྱུང་ནས་བདག་དུས་ཐམས་ཅད་དུ་དགེ་སློང་སྡོམ་པ་རིན་ཆེན་དང་ལྡན་པར་བྱའོ། །དེ་ཡང་སྐྱེ་བ་ཐམས་ཅད་དུ་དགེ་སློང་དུ་བྱ་སྙམ་ནས་འདུག་པས་དེའི་རྗེས་ལ་བདག་སངས་མ་རྒྱས་ཀྱི་བར་དུ་དགེ་སློང་གི་སྡོམ་པ་དེ་བསྲུང་བར་གྱུར་ཅིག་ཅེས་དམ་བཅའ་བརྟན་པོ་ཞིག་སྐྱེས་པའི་ཚེ། མདུན་དུ་དཔལ་ཡེ་ཤེས་ཀྱི་མགོན་པོ། སྐུ་ལ་མེ་རི་དམར་ནག་ཏུ་འབར་བ། ཞལ་ཁྲོ་གཉེར་དུ་བཅས་པ་དང༌། དཔལ་ལྷ་མོ་སྐུ་ལ་མེ་འབར་བ་ཞལ་འཛུམ་བག་དང་བཅས་པ་གཉིས་བྱོན་ནས། ལྷ་མོའི་ཞལ་ནས་མིང་པོའི་བསམ་པ་དེ་བཟང༌། ཁྱོད་ཀྱི་ཡོན་བདག་ངས་བྱ་ཟེར་ནས། སྐྱེས་བུ་ཀུན་སྤྱོད་པ་རྩིངས་ནས་ངན་པ་བྱེད་ན་ཆོས་སྐྱོང་དེས་དེ་བསྲུང་སྟེ་མི་མཆི། ཆོས་སྐྱོང་ཆོས་སྐྱོང་ཡིན་མོད། འདིར་ཡང་མ་མགོན་གཉིས་ལ་འགྲོ་འོང་ཡོད་པ་མ་ཡིན། བསམ་པ་བཟང་པོ་དེ་སྐྱེས་པས་དེ་ལྟ་བུ་འབྱུང་བ་ཡིན་མོད། དེ་ལྟར་དུ་གོ་བར་བྱེད་དགོས། དེ་ཡང་ཆོས་རྗེ་རིན་པོ་ཆེ་ཨེ་ཆུང་སྒོམ་ཕུག་ཏུ་ལོ་བདུན་བཞུགས་པས། དྲུག་ཐལ། བདུན་གྱི་ངོ་མཐོང་བ་ལས། སྨིན་མཚམས་ཡན་ཆད་དུ་མ་ཤོར་བ་ནི་དཔལ་ལྡན་ཕག་མོ་གྲུ་པའི་རིང་སྲེལ་ཞིག་དབུ་ལ་བཞུགས་པས་དེའི་བྱིན་རླབས་སུ་གདའ་སྟེ། རི་ཁྲོད་དུ་སྡོད་པ་ལ་རྟེན་ཡང་གལ་ཆེ་བར་གདའ་གསུངས། དེའི་དུས་ན་སྙུང་གཞི་དེ་ལ་ཐམས་ཅད་ཀྱི་སྐྱུག་བྲོ་བར་བལྟས་ནས། སྐད་རེ་གཏོང་བ་ལ་ཡང་བྲོས་ནས་འགྲོ་བར་འདུག་པས། ད་ནི་མ་ཉན་འདུག ཅི་བྱའམ་དགོངས་ནས་ཐུགས་དགོངས་མང་པོ་བཏང་བ་ལས། འགྲོ་ས་ཡང་མི་གདའ། བ་ལུ་ཆགས་པ་གཅིག ཟ་འོག་ཟི་ཁྱིམ་ཐོང་ཆ་གཅིག་ཡོད་ན་རྟེན་འབྲེལ་གྱིས་བསྙུངས་དྭངས་ཡོང་བར་དགོངས་ནས། བླ་མ་ཡལ་ལ་ཕྲིན་མང་དུ་བཏང་ཡང་ཐ་མ་བ་ལུ་མེས་འཚིག་འཕྲོ་ཞིག་དང༌།

ཟ་འོག་རྙིང་པ་མཐོང་ཆ་ཅིག་འོང་དང་ཐུགས་ཆད། ནང་ཅིག་ཐུགས་དགོངས་བཏང་བས་ཉི་མ་ཤར་རྟིང། བྲག་དཀར་ལ་ཁར་འགྲོ་ལ་རྫ་དོང་ཞིག་བྲུས་ལ་དེའི་ནང་དུ་ཞུགས་ནས། སྐུ་སྲོག་ཆོས་ཀྱིས་བཅད་ལ་འཕོ་བ་མཛད་དགོངས་ནས་གཤེགས་པ་ལ། གནམ་སྒོ་འོག་མའི་སྟེང་དུ་ཕྱིན་ཙམ་ན། དབུ་སྔས་ན་ཆོས་རྗེ་ཕག་མོ་གྲུ་པའི་སྐུ་གཅིག་དང༌། ཇོ་བོ་ཐུགས་རྗེ་ཆེན་པོའི་སྐུ་གཅིག་བཞུགས་པ་དྲན་པས། ང་ལ་ཁམས་གཞི་བྱུང་བ་བླ་མ་དང་ཡི་དམ་གྱིས་མ་ལན། ཕྱི་ཕྱག་བྱེད་དགོས་དགོངས་ནས། རིངས་ཤ་དང་བྲེད་ཐབས་ལ་ཡར་ལོག་སྟེ། འདི་སྔས་ན་བརྟེན་དགོས་པའི་རྒྱུ་མཚན་གཉིས་པར་གདའ། དེ་ནས་ཇོ་བོ་དང་བླ་མ་ལ་མར་མེ་མཛད་ཀྱིན་བརྐྱང་ཕྱག་གསུམ་བཙལ་བའི་ཕྱི་མ་དེའི་དུས་སུ་སྙིང་རྗེ་སྤྲིག་པ་ཅུང་ཟད་ཙམ་ཞིག་བྱུང་བ་ལ། སྔགས་པའི་རྒྱུད་དུ་སོང་བས་ཆོས་ལ་ཐུགས་རུས་ཆེ་བས། སྙིང་རྗེ་ངོས་ཟིན་ནས། དེ་ལ་ལོང་བ་གླང་གཞུག་ཏུ་མཛད། ཤི་མེད་ཀོ་མེད་དུ་བསྒོམ་པས་དེར་སྙིང་རྗེ་སྟོབས་ཆེར་སོང་ནས། ཐུགས་དགོངས་ལ་བདག་ད་ལྟར་བསྙུང་ནད་འདི་ལྟ་བུ་ཡོད་ཀྱང་མི་ལུས་རིན་ཆེན་ཐོབ། བླ་མ་སངས་རྒྱས་དང་མཇལ། རྟོགས་པ་དང་ཡོན་ཏན་དུ་མ་མངའ། རིགས་དྲུག་ཏུ་སྐྱེས་པ་རྣམས་ལ་ཡང་སྡུག་བསྔལ་འདི་ལྟ་བུ་ཡོད་དགོངས་ནས་ཚད་མེད་པའི་སྙིང་རྗེ་ཆེན་པོ་ལས་སྐྱེས་པའི་བྱང་ཆུབ་ཀྱི་སེམས་ཡང་ཡང་སྐྱེས་ནས། ལར་མི་ལུས་ལ་རྒྱལ་པོ་ལྟ་བུ་བཞུགས་པའི་དུས་ན་འཚང་རེ་འཇུག་པར་གདའ་སྟེ། དང་པོ་ཞབས་ཀྱི་མཛུག་གུ་རྣམས་ནས་བྱི་བ་མང་པོ་བུད་ནས་སོང༌། དེའི་རྗེས་ལ་ཁོང་པའི་ནང་ནས་མཛོ་གཡག་ལ་སོགས་པ་རྟ་བོང་དང་སྤྱང་ཀི་ལ་སོགས་པ་མང་པོ་བུད་ནས་སོང༌། དེའི་རྗེས་ལ་གཟོད་རྒྱལ་པོ་དེ་བུད་ནས་སོང༌། དེའི་རྗེས་ལ་ཞབས་ན་མར་ཀླུ་རིལ་རིལ་འཇིགས་སུ་རུང་བ་ཆེ་བ། རྩུབ་པ་མགོ་བོ་ལ་རྨུག་པ་ཐུལ་ལུ་ལུ་བྱེད་པ་བུད་དེ་ཕྱེད་ཙམ་ཐོན་པའི་དུས་ནས། ལྡོག་གིས་དོགས་ནས་སྙིང་རྗེ་རྒྱུན་བསྲིངས་པས།

ལུང་པ་དེ་གང་བ་བུད་ནས་སོང༌། དཔྱིད་ཀྱི་དུས་སྔ་མོ་ཡིན་པ་ལ་ཐོག་ན་ཚུར་འབྲུག་ཚག་ཚག་པ་གྲགས་ནས་སེར་བ་ཞིག་ཀྱང་བབ་སྐད། དེར་སྐུ་ལུས་སྔར་དང་མི་འདྲ་བ་ཤིན་ཏུ་བདེ་བ་ཞིག་བྱུང༌། ཨེ་བདེན་སྙམ་ནས་བཞེངས་ནས་བལྟས་པས་སྔར་བས་ཀྱང་ལུས་སེམས་ཐམས་ཅད་བདེ་བ་ཞིག་བྱུང༌། དགྱེས་དྲགས་པས་ཕྱི་རུ་སྐྱོང་བསངས་བྱེད་པའི་ས་སྟེང་ཤིག་ཡོད་པར་བྱོན་པས་འཕགས་མ་སྒྲོལ་མ་བདུན་ཞལ་གཟིགས། དེ་རྣམས་སྤྱི་བོ་ནས་སྐུ་ལུས་ལ་བསྟིམ་ནས་ནང་དུ་བྱོན། ཉི་མ་དགོང་ཁ་གྲོང་བ་ལང་འཛུད་པའི་དུས་སུ་སོང་ནས་འདུག གཟིམ་སའི་ལོགས་ལ་རྗེ་བཙུན་མ་རྡོ་རྗེ་རྣལ་འབྱོར་མའི་ཞལ་གཟིགས། ཐེག་པ་ཆེན་པོའི་ཆོས་མ་ལུས་པ་ཐུགས་ལ་བཀྲ་ལམ་གྱིས་ཤར། འཁོར་འདས་ཀྱི་ཆོས་ཐམས་ཅད་ཟུང་འཇུག་འབའ་ཞིག་ཏུ་རྟོགས། དེ་ཕྱིན་ཆད་ཐུན་ཅིག་ཀྱང་སྒོམ་མ་མྱོང༌། སྒོམ་དགོས་ཀྱང་མ་དགོས། འཁོར་འདས་ཀྱི་ཆོས་ཐམས་ཅད་རྟེན་འབྲེལ་དུ་ཐུགས་སུ་ཆུད། ཐུགས་དགོངས་ཀྱི་བ་ལུ་མེ་ཏོག་ཁྲ་ཆི་ལེ་བ་དང༌། ཟ་འོག་ཟི་ཁྱིམ་ཡང་གཟོད་བྱུང༌། བླ་མ་ཡལ་གྱིས་སྔར་མ་ཐོས་ཀྱང་ཤ་ཆང་པོ་བསྙེན་བཀུར་བསྐྱལ། བྲམ་ཟེ་ཆེན་པོ་ཕུག་ཏུ་བྱོན་དབང་བསྐུར་ཞེས་པའི་གྲགས་པ་ཆེན་པོ་ཡང་བྱུང༌། མདོར་ན་འཇིག་རྟེན་འདི་ན་སློབ་དཔོན་བིརྺ་པ་ཆེ་སྟེ། དེ་བས་ཀྱང་ལྷག་པ་རྡོ་རྗེ་འཆང་ཆེན་པོར་གྱུར་གསུངས། དེས་ན་འདི་ལྟ་བུའི་སྙིང་རྗེ་ཚད་མེད་པ་དགོས་ལ། དེ་ལས་སྐྱེས་པའི་བྱང་ཆུབ་ཀྱི་སེམས་སྐྱེས་པ་ཡིན་ཏེ། ལན་བརྒྱ་རྩ་བརྒྱད་ལ་སོགས་པ་སྐྱེ་དགོས་པ་ཡིན་ཏེ། སྟོབས་སུ་གྱུར་ནས་ཡོན་ཏན་དཔག་ཏུ་མེད་པ་སྐྱེ་བ་ཡིན་གསུངས་སོ། །།། ༄། །སུམ་ཆོས་འཁོར་ལོ་མ་དགེ་བཤེས་སྐལ་ལྡན་ལ་གདམས་པ།། མཉམ་མེད་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། །མཆོད་པའི་ཡོ་བྱད་རྣམས་ཤོམས་ཤིག་བྱས་ལ། མཆོད་གཏོར་བཤམས་པ་དང༌། བླ་མ་རྡོ་རྗེ་འཛིན་པ་ཆེན་པོས། བདག་དང་སེམས་ཅན་ཐམས་ཅད་ཀྱི་དོན་དུ་གཏོར་མ་བྱིན་གྱིས་རློབ་པ་དང༌།

ཚོགས་བྱིན་གྱིས་རློབ་པ་དང༌། ཟབ་པ་དང་རྒྱ་ཆེ་བའི་ཆོས་གནང་བར་ཞུ་འཚལ་ཞེས་ལན་གསུམ་ཕྱག་འཚལ་ཞུ། དེ་ནས་ཚོགས་གཞུང་ནས་བཤད་པ་བཞིན་བྱ། སྐབས་འདིར་སེམས་བསྐྱེད་བྱ། དེ་ལ་ཐེག་པ་ཆེན་པོ་སྔགས་ཀྱི་ལུགས་ཀྱི་རྡོ་རྗེའི་ལུས་གཙོ་བོར་སྟོན་པར་བྱེད་པ་ཡིན། དེ་ཟབ་ཅིང་གཉན་པ་ཡིན། རྡོ་རྗེའི་ལུས་འདི་ལ་རྩ་སྟོང་ཕྲག་བདུན་ཅུ་རྩ་གཉིས། དེ་ཚུར་བསྡུས་ན་དྲུག་ཅུ་རྩ་བཞི། དེ་བསྡུས་པས་རྩ་སུམ་ཅུ་རྩ་གཉིས། དེ་ཡང་བསྡུས་ན་རྩ་གསུམ། འཁོར་ལོ་བཞིར་གནས།འདིར་ཚོགས་འཁོར་དགོས་པར་གསུང༌། རྩ་གསུམ་ནི། ར་ལ་ནཱ། ར་ས་ནཱ། དྷུ་ཏཱིའོ། །འཁོར་ལོ་བཞི་ནི། ལྟེ་བ་སྤྲུལ་པའི་འཁོར་ལོ་རྩ་འདབ་མ་དྲུག་ཅུ་རྩ་བཞི། ཉོན་མོངས་པ་འདོད་ཆགས་བསྐྱེད། རླུང་མེ་རླུང༌། གདོན་མོ་གདོན། ནད་ཚད་པ་བསྐྱེད་པར་བྱེད་དོ། །སྙིང་ག་ཆོས་ཀྱི་འཁོར་ལོ་ལ་རྩ་འདབ་མ་བརྒྱད། ཉོན་མོངས་པ་ཞེ་སྡང༌། རླུང་ཆུ་རླུང་དལ་བ་ཅན། གདོན་ཕོ་གདོན། ནད་རླུང་ནད་བསྐྱེད་པར་བྱེད། མགྲིན་པ་ལོངས་སྤྱོད་ཀྱི་འཁོར་ལོ་ལ་རྩ་འདབ་མ་བཅུ་དྲུག ཉོན་མོངས་པ་ཕྲག་དོག་བསྐྱེད་པར་བྱེད། རླུང་རླུང་གི་རླུང༌། གདོན་ཀླུ་བཙན། ནད་གློ་བུར་བ་བསྐྱེད་པར་བྱེད་དོ། །སྤྱི་བོ་བདེ་ཆེན་གྱི་འཁོར་ལོ་ལ་རྩ་འདབ་མ་སུམ་ཅུ་རྩ་གཉིས། ཉོན་མོངས་པ་གཏི་མུག རླུང་སའི་རླུང༌། གདོན་ས་བདག ནད་བད་ཀན་ནམ་མཛེ་བསྐྱེད། དེའང་ཕྱི་ནང་ཐམས་ཅད་གནད་གཅིག་པ་ལས། ནང་ན་ཇི་ལྟར་གནས་པ་བཞིན་དུ། ཕྱི་རོལ་ཏུའང་དེ་ལྟར་གནས་པ་ཡིན། དེའང་དགྱེས་མཛད་ལས། ཕྱི་རོལ་དེ་བཞིན་ནང་དེ་བཞིན། །བགྱི་བ་གསུངས། ནང་མ་མཐོང་བས་ཕྱི་རོལ་མི་མཐོང༌། གསུང་བས། དེ་གདོད་མ་ནས་གཅིག་ཏུ་གནས་པ་ཡིན། ཇི་ལྟར་གནས་སྙམ་ན། ནང་བསམ་པའི་རྟེན་འབྲེལ་དུ་གནས། ཉོན་མོངས་པ་ཐམས་ཅད་ཀྱི་རྩ་བ་གཏི་མུག་བདག་ཏུ་འཛིན་པ་འདི། མཁྲེགས་པ་དང་སྤང་དཀའ་བས། དེ་ལས་སྐྱེས་པའི་རྟེན་འབྲེལ་དུ་ནང་ཤ་དང་རུས་པ་མཁྲེགས་པ་ཡིན།

ཕྱིའི་རྟེན་འབྲེལ་དུ་ས་རྡོ་རྣམས་མཁྲེགས་པ་ཡིན། རྡོ་རྗེའི་ལུས་ཀྱི་ནང་སྟོང་པར་ཡོད་པས། ཕྱི་རོལ་གྱི་རི་སུལ་དང་ལུང་པ་ཐམས་ཅད་སྟོང་པར་ཡོད་པ་ཡིན། རྡོ་རྗེའི་ལུས་ལ་འཁོར་ལོ་མཐོ་དམན་དུ་ཡོད་པས། ཕྱི་རོལ་གྱི་དངོས་པོ་ཐམས་ཅད་ཀྱང་མཐོ་དམན་དུ་ཡོད་པ་ཡིན། ཁམས་སྤྱི་བོ་ནས་ཐུར་དུ་འབབ་པས། ཆུ་རྣམས་ཐུར་དུ་འབབ་པ་ཡིན། ནང་དུ་གཏུམ་མོའི་མེ་གྱེན་ལ་འབར་བས། ཕྱིའི་མེ་ཐམས་ཅད་གྱེན་ལ་འབར་བ་ཡིན། གཡོན་པའི་རྩ་ནང་ན། མ་ལས་ཐོབ་པའི་ཐིག་ལེ་དམར་པོ་བརྟན་པས། ཕྱིའི་ཉི་མ་འཕེལ་འགྲིབ་མེད་པ་ཡིན། གཡས་ཀྱི་རྩ་ནང་ན། ཕ་ལས་ཐོབ་པའི་ཐིག་ལེ་དཀར་པོ་མི་བརྟན་པས། ཕྱིའི་ཟླ་བ་ལ་འཕེལ་འགྲིབ་འོང་བ་ཡིན། རྩ་དེ་ལས་ཕྲ་བ་རྣམས་ཡོད་པས། ཕྱི་རོལ་ཏུ་གཟའ་ཆེན་རྣམས་འོང་བ་ཡིན། རྩ་ཤིན་ཏུ་ཕྲ་བ་རྣམས་ཡོད་པས། སྐར་ཕྲན་རྣམས་འོང་བ་ཡིན། རྩ་རགས་པར་ཁམས་རྒྱུ་བས། ཕྱི་རོལ་ཏུ་ཆུ་བོ་ཆེན་པོ་རྣམས་བྱུང་བ་ཡིན། རྩ་ཕྲན་རྣམས་སུ་ཁམས་རྒྱུ་བས། ཕྱི་རོལ་ཏུ་ཆུ་ཕྲན་རྣམས་བྱུང་བ་ཡིན། ཕྲ་བ་འགའ་རེ་ལ་ཁམས་མི་གནས་པ་ཡོད་པས། ཕྱི་རོལ་ཏུ་ལུང་པ་སྐམ་པོ་ཆུ་མེད་པ་རྣམས་བྱུང་བ་ཡིན། ཤིན་ཏུ་ཁམས་ཕྲ་བ་གནས་པས། ཕྱི་རོལ་ཏུ་ཆུ་མིག་དང༌། ལྟེངས་ཀ་རྣམས་བྱུང་བ་ཡིན། རྩ་རེ་རེའི་སྣ་ལ་སྤུ་རེ་རེ་ཡོད་པས། ཕྱི་རོལ་ཏུ་རྩི་ཤིང་བྱུང་བ་ཡིན། ནང་གི་རྩ་རྣམས་གཙོ་འཁོར་དུ་ཡོད་པས། ཕྱིའི་འབྱུང་བ་རྣམས་གཙོ་འཁོར་དུ་ཡོད། སེམས་ཅན་ཐམས་ཅད་ཀྱང་གཙོ་འཁོར། སངས་རྒྱས་ཐམས་ཅད་ཀྱང་གཙོ་འཁོར་དུ་ཡོད་པ་ཡིན། རླུང་ཁ་དོག་ལྔ་ཡོད་པས། ཕྱིའི་རིན་པོ་ཆེ་ལ་སོགས་པ་འབྱུང་བ་ཐམས་ཅད་ཀྱང་ཁ་དོག་ལྔར་འོང་བ་ཡིན། སེམས་ཅན་ཐམས་ཅད་ཀྱང་ཁ་དོག་རྣམ་པ་ལྔ། སངས་རྒྱས་ཐམས་ཅད་ཀྱང་སྐུ་མདོག་ལྔར་འོང་བ་ཡིན། ནང་ན་སོ་སོའི་རྩ་ཡིག་ཡོད་པས། ཕྱིར་ཡང་འགྲོ་བ་རིགས་དྲུག་འོང་བ་ཡིན། ལུས་ཀུན་ལ་ཁྱབ་པ་རླུང་ཡིན་པས། ཕྱི་རོལ་དུའང་རླུང་ཐམས་ཅད་ལ་རྒྱུ་བ་ཡིན།

དོན་སྙིང་རྣམས་སོ་སོར་མ་འདྲེས་པ་བཞིན་ཕྱིའི་སྣང་བ་དེ་ལྟར་དུ་འོང་བ་ཡིན། ནང་གི་སྣོད་རྣམས་ཁ་གྱེན་ལ་བལྟ་བ་བཞིན་དུ་ཕྱིའི་སྣོད་རྣམས་ཀྱང་ཁ་གྱེན་ལ་འོང་བ་ཡིན། མདོར་ན་ཐམས་ཅད་རྟེན་འབྲེལ་དུ་ཚོགས་པ་གཅིག་ཏུ་གོ་དགོས། ནང་ན་ཡུལ་ཉི་ཤུ་རྩ་བཞི་ཡོད་པས་ཕྱི་རོལ་ཏུའང་ཡུལ་ཉི་ཤུ་རྩ་བཞི་བྱུང་བ་ཡིན། ནང་ན་དཔའ་བོ་མཁའ་འགྲོ་བཞུགས་པས། ཕྱི་རོལ་ཏུའང་བཞུགས་པ་ཡིན། ནང་ན་མི་གཙང་བའི་རྫས་སུམ་ཅུ་རྩ་གཉིས་ཡོད་པས། ཕྱིར་ཡང་མཁའ་འགྲོ་མ་སུམ་ཅུ་རྩ་གཉིས་བཞུགས་པའི་གནས་རྣམས་འཇིགས་ཤིང་བཙོག་པ་ཡིན། གསུམ་ཚན་རེ་ལ་གནང་བའི། ཆོས་ཐུན་དང་པོའོ།། །།ཡང་སྐབས་འདིར་སེམས་བསྐྱེད་བྱ། དེ་ལ་རྩ་གསུམ་འཁོར་ལོ་བཞི་པོ་འདི་བབས་ཀྱིས་གནས་པ་ཡིན། བབས་ཐོག་ཏུ་སངས་རྒྱས་རྣམས་ཀྱིས་ཀྱང་གསུངས་པ་ཡིན། བླ་མ་གོང་མའི་བཞེད་པ་ཡིན། དེ་ལ་གང་ཟག་ལ་ལའི་བཞེད་པས། རྩ་རླུང་ཐིག་ལེ་འདི་རྣམས་ཟབ་པར་བཞེད་པར་འདུག་སྟེ། འདི་ཟབ་པ་མིན། ཟབ་ན་སེམས་ཅན་དམྱལ་བ་ལའང་ཡོད། དུད་འགྲོ་ལའང་ཡོད། འོ་ན་གང་ཟབ་ན། བསམ་པ་བཟང་པོ་བྱང་ཆུབ་ཀྱི་སེམས་ཟབ་པ་ཡིན། སྤྱིར་རྩ་རླུང་ཐིག་ལེ་གསུམ་པོ་འདི་ལུང་མ་བསྟན་ཡིན། ཐ་མལ་པའི་དུས་ན་ཉོན་མོངས་པའི་ཚོགས་ཀྱིས་བསྒྱུར་བས། ཉོན་མོངས་པ་འབའ་ཞིག་གི་རྩ་རླུང་ཐིག་ལེར་འགྱུར། རྩ་དང་འཁོར་ལོར་སླར་སྟོབས་བསྐྱེད་པར་བྱེད། ཉོན་མོངས་པའི་རྩ་རླུང་དེ་རྣམས་ཀྱིས་འཁོར་བ་ཁྲག་གི་རྒྱ་མཚོ་བསྐྱེད་པར་བྱེད། ཁྱད་པར་དུ་འཁོར་ལོ་བཞི་ལ་བརྟེན་ནས་མཛེ་འདི་འབྱུང་བར་གོ། །དེ་འབྱུང་བར་རྒྱུ་རྐྱེན་གཉིས་ཡིན་ཏེ། རྒྱུ་ཉོན་མོངས་པ་ཞེ་སྡང་སྐྱེས་པའི་ནད་དང་གདོན་དང། མཛེ་ནད་དྲག་པོ་ལ་སོགས་པ་ཐམས་ཅད་ཀྱང་རྩ་རླུང་ཐིག་ལེས་བསྐྱེད་པར་བྱེད་དོ། །ཇི་ལྟར་སྐྱེ་ན། ཚེ་སྔ་མ་ནས་ལས་ངན་བསགས་པའི་རྣམ་པར་སྨིན་པ་ལས་གྲུབ་པའི་ལས་ངན་གྱི་རླུང་མི་དགེ་བ་ལས་གྲུབ་པའི་རླུང་བྱ་བ་ཞིག་ལུས་ཀྱི་སྨད་རྐང་པའི་མཐིལ་དུ་གནས་པ་ཡིན།

དེ་ལ་རྐྱེན་ཚེ་འདིར་དམ་ཚིག་ཉམས་པའམ། སྡིག་པའམ། སྡོམ་པ་ཉམས་པའམ། བྱང་ཆུབ་སེམས་དཔའ་བཀྲོངས་པའམ། སྟག་གཟིག་བསད་པ་དང༌། ཡུལ་གཉན་པའི་མདུན་དུ་མི་གཙང་བ་དོར་བས་འབྱུང་བ་ཡིན། ཚེ་འདིར་མི་དགེ་བ་བྱས་པའི་ཉོན་མོངས་པ་བསྐྱེད་ནས། རླུང་གྱེན་ལ་ཞུགས་ནས་མི་དགེ་བ་འབའ་ཞིག་འོང་བ་ཡིན། རླུང་དེ་ཇི་ཙམ་མཐོར་སོང་བ་ཙམ་གྱིས། ཉེས་པ་ཆེར་འགྲོ་བ་ཡིན། དཔེར་ན་ལྷོ་ནུབ་ཀྱི་སྲིན་པོ་དང་འདྲ། ཚུར་ལ་ཇི་ཙམ་འཆུགས་ཀྱིས་ཉེས་པ་ཆེར་འགྲོ་བས་ཁ་གནོན་དགོས་པ་བཞིན་དུ་ལས་ཀྱི་རླུང་དེའང་ཁ་གནོན་དགོས་པ་ཡིན་པས། དམིགས་པ་དམའ་དགོས་པའི་རྒྱུ་མཚན་ཡང་དེ་ཡིན། རྐང་མཐིལ་གྱི་རླུང་གྱེན་ལ་ལོག་པ་ཙམ་གྱིས། ཉོན་མོངས་པ་ཆེན་པོ་སྐྱེ། དམིགས་པ་དམའ་དགོས་པའི་རྒྱུ་མཚན་ཡང་དེ་ཡིན་ནོ། །ཚེ་སྔ་མའི་ལས་ངན་གྱི་རླུང་ཞིག་དེར་གནས་པ་དེའི་རྐྱེན་ཚེ་འདིར་མི་དགེ་བ་བྱས་པས། ཉོན་མོངས་པ་ཞེ་སྡང་བསྐྱེད་པའི་རླུང་གྱེན་དུ་ལོག་ནས་གསང་གནས་སུ་སླེབས་པའི་དུས་སུ་འདོད་ཆགས་ཆེན་པོ་སྐྱེ། ལུས་གྲང་འབྲུམ་མམ་དྲོད་འདུ་བ་འོང༌། དེ་ནས་ལས་ཀྱི་རླུང་དེ་ལྟེ་བ་སྤྲུལ་པའི་འཁོར་ལོར་ཞུགས་པས། ཕྱིའི་རྟེན་འབྲེལ་དུ་རང་བསེན་མོས་དབང་བྱས། དེ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་མཁྱེན། ལྷ་དང་དྲང་སྲོང་དང༌། ཐ་ན་མོ་མས་ཀྱང་ཤེས་ནས་འོང༌། ནང་རྟེན་འབྲེལ་དུ་རང་ལ་ཆགས་པ་དྲག་པོ་སྐྱེས་པས། ནད་མཁྲིས་པའམ་ཚད་ནད་དྲག་པོ་འབྱུང༌། གསང་བ་རྟེན་འབྲེལ་འཁོར་ལོ་དེ་ཉིད་དོ། །དེའི་དུས་སུ་ཕ་རོལ་ཏུ་ཕྱིན་པའི་དབང་དུ་བྱས་ན། ཉོན་མོངས་པའི་རླུང་དེ་ཆོམ་དགོས། སྔགས་ཀྱི་དབང་དུ་བྱས་ན་ཕྱག་རྒྱ་བཞིས་བསྡམ་དགོས། མ་བསྡམ་ན་ལོ་གསུམ་ནས་སྙིང་གར་ཞུགས། ཕྱི་རྟེན་འབྲེལ་དུ་བསེན་མོས་དབང་བྱས་རྒྱལ་འགོང་ལ་གཏད། རྒྱལ་འགོང་གིས་དབང་བྱས། ནང་རྟེན་འབྲེལ་ཞེ་སྡང་དྲག་པོ་སྐྱེ། ནད་སྙིང་རླུང་དང་གཟེར་དྲག་པོ་འབྱུང༌། མདོར་ན་སྟོད་ནད་དྲག་པོ་འབྱུང༌།

གསང་བ་རྟེན་འབྲེལ་འཁོར་ལོ་དེ་ཉིད་དོ། །དེ་ལ་མ་བསྡམ་ན་ལོ་གསུམ་ན་མགྲིན་པར་ཞུགས་པས། ཕྱི་རྟེན་འབྲེལ་དུ་རྒྱལ་འགོང་གིས་བཙན་ལ་གཏད། བཙན་གྱིས་དབང་བྱས། ནང་རྟེན་འབྲེལ་དུ་ཕྲག་དོག་དྲག་པོ་སྐྱེ། ནད་རླུང་ལོག་དང་མགུལ་འགགས་ལ་སོགས་པ་འབྱུང༌། གསང་བ་རྟེན་འབྲེལ་འཁོར་ལོ་དེ་ཉིད་དོ། །དེར་མ་བསྡམ་ན་ལོ་གསུམ་ན་སྤྱི་བོར་ཞུགས་ནས། ཕྱི་རྟེན་འབྲེལ་དུ་ཀླུའམ། ས་བདག་ལ་གཏད། ཀླུས་དབང་བྱས། ནང་རྟེན་འབྲེལ་དུ་གཏི་མུག་གིས་བརྒྱལ་བ་འབྱུང༌། འདིའི་དུས་སུ་ལུས་ལ་རྟགས་ཐོར་རེ་འབྱུང༌། སྐྱེ་བོ་བླུན་པོ་ལ་རང་ལ་མཐོང་ཆོས་སུ་འབྱུང་བའི་དུས་ཡིན། ནང་རྟེན་འབྲེལ་མི་དེ་གཏི་མུག་ཤིན་ཏུ་ཆེ། ཐིག་ལེ་ཉམས་པ་གྲངས་མང༌། ནད་མི་བཟད་པ་མགོ་གཟེར་རླུང་ལོག་འོང༌། མཛེ་དྲག་པོ་འབྱུང༌། གསང་བ་རྟེན་འབྲེལ་འཁོར་ལོ་དེ་ཉིད་ཀྱིས་བྱེད་པ་ཡིན། ལས་ངན་གྱི་རླུང་སྤྱི་བོར་སླེབས་པའི་དུས་འདིར། འདི་ཟློག་ཀྱང་ཤིན་ཏུ་དཀའ། མ་ལོག་ན་མར་གྱི་མཚམས་མེད་དམྱལ་བར་འགྲོ། དེ་ཡང་ལོ་གསུམ་པོ་དེ་རྟག་པ་མཐར་འཛིན་གྱི་དབང་དུ་བྱས་པ་ཡིན། དེ་མ་ཡིན་པ་དུས་ལ་ངེས་པ་མེད། དེ་ལ་འཁྲུལ་འཁོར་དང་དམིགས་པ་གཉིས་ཀྱིས་རླུང་སྨད་དུ་གནས་པའི་ཐབས་གལ་ཆེ། ཆོས་ཐུན་གཉིས་པའོ།། །།ཡང་སྐབས་འདིར་སེམས་བསྐྱེད་བྱ། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཐམས་ཅད་སྡེ་སྣོད་གསུམ་དང༌། རྒྱུད་སྡེ་བཞིར་འདུས། དེ་ཡང་བླ་ན་མེད་པའི་རྒྱུད་སྡེར་འདུས། དེ་ཡང་ཕ་རྒྱུད་མ་རྒྱུད་གཉིས་སུ་འདུས། དེ་ཡང་ཕ་རྒྱུད་རླུང་གཙོ་བོར་སྟོན། མ་རྒྱུད་རྩ་གཙོ་བོར་སྟོན། རྩ་ཐམས་ཅད་རྩ་གསུམ་འཁོར་ལོ་བཞིར་འདུས། རླུང་ཐམས་ཅད་ལྡང་འཇུག་གནས་གསུམ་དུ་འདུས། དེའང་ལས་ཐམས་ཅད་རླུང་གིས་བྱེད་དེ། སློབ་དཔོན་འཕགས་པའི་ཞལ་ནས། རླུང་ཞེས་བྱ་བས་ལས་ཀུན་བྱེད། །ཅེས་གསུངས་པས། ལས་ངན་གྱི་རླུང་དེས་འཁོར་ལོ་སྟོབས་བསྐྱེད་ནས།

གནས་སྐབས་དང། མཐར་ཐུག་ཐམས་ཅད་དུ་ཉེས་པ་འབའ་ཞིག་བསྐྱེད་པར་བྱེད་དོ། །ཉེས་པ་བསྐྱེད་པར་བྱེད་པའི་རྒྱུ་རླུང་ཡིན་ཏེ། འཇིག་པར་བྱེད་པའི་རྐྱེན་གང་ཡིན་ན། ཕྱག་རྒྱ་བཞིས་འཇིག་པ་ཡིན། དེ་ལ་ཕྱག་རྒྱས་བསྡམ་བྱ་དང་སྡོམ་བྱེད་གཉིས་ཡིན། འཁོར་ལོ་བཞིའི་བསྡམ་བྱ་ཉོན་མོངས་པ་འདི་ཡིན། དེ་སྡོམ་བྱེད་གང་ཡིན་ན། དཀོན་མཆོག་གསུམ་ལ་སྐྱབས་སུ་འགྲོ་བ་དང་ཉོན་མོངས་པ་སྤོང་བའི་ཚུལ་ཁྲིམས་དང༌། ཚད་མེད་པའི་སྙིང་རྗེ་ཆེན་པོ་ལས་སྐྱེས་པའི་བྱང་ཆུབ་ཀྱི་སེམས། དབང་ཟབ་མོ་ལས་བྱུང་བའི་བསྐྱེད་རྫོགས་གཉིས་དང་ལྔའོ། །དཀོན་མཆོག་ལ་སྐྱབས་སུ་འགྲོ་བ་སྙིང་ཁོང་རུས་པའི་གཏིང་ནས་བར་དུ་གཅོད་པ་དེ་རྣམས་དག་པར་བྱེད་པ་ལ་གསོལ་བ་བཏབ་པས། ཉོན་མོངས་པ་རྒྱུ་འབྲས་དང་བཅས་པ་དེ་རྣམས་དག་ནས་འགྲོ་བའི་རྒྱུ་མཚན། སངས་རྒྱས་ཉོན་མོངས་པ་སྤངས་པའི་སྐུ་ཡིན་ལ། ཆོས་དེ་སྤོང་བར་བྱེད་པའི་ཐབས་ཡིན། དགེ་འདུན་སྤོང་བ་ལ་ཞུགས་པ་ཡིན་པས་དག་ནས་འགྲོ་བ་ཡིན།ཉི་མ་སྦས་པ་དང་གཞོང་བེར་གྱི་གཏམ་རྒྱུད་ཀྱང་གསུངས་སོ། དགེ་བཤེས་ཁམས་པ་ལུང་པས་སྐྱབས་འགྲོ་ཞག་གཅིག་བྱས་པས་མཛེ་སོས་པ་ཡིན། དེ་ལས་ཚངས་པའམ། ཁྱབ་འཇུག་གམ། དབང་ཕྱུག་ཆེན་པོའམ། འོ་དེ་གུང་རྒྱལ་ལ་སོགས་པ་ལ་སྐྱབས་སུ་སོང་ན། མཛེའམ་ནད་དམ། ཉོན་མོངས་པ་དེ་རྣམས་ཐུ་རུ་འགྲོ་བ་ཡིན། ཉོན་མོངས་པ་ལས་སྐྱེས་པས་སོ། །གཉིས་པ་ཆོས་ཀྱི་ཕྱག་རྒྱས་ཉོན་མོངས་པ་སྤོང་བའི་ཚུལ་ཁྲིམས་ནི། གོང་དུ་བཤད་པའི་ཉོན་མོངས་པ་དྲག་པོ་སྐྱེས་པའི་དུས་དེར་སྤོང་བའི་དམ་བཅའ་དྲག་པོ་བྱས་པས་གཉེན་པོ་རྒྱུད་ལ་སྐྱེས་ཙམ་ན་བྲལ་ནས་འགྲོ་བ་ཡིན། བིརྺ་པས་འདོད་ཆགས་དྲག་པོ་ལ་གཉེན་པོ་དྲག་པོས་དངོས་གྲུབ་བརྙེས་པ་ཡིན། གསུམ་པ་དམ་ཚིག་གི་ཕྱག་རྒྱ་ནི་ཚད་མེད་པའི་སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས་བསྒོམ་པ་ཡིན། དེའང་ཨེ་ཆུང་དུ་སྙིང་རྗེ་དྲག་པོས་མཛེ་སོས་པ་ཡིན།

བྱམས་པ་དང་སྙིང་རྗེ་འབྱམས་ཀླས་སུ་བཅུག་པས་བྱང་ཆུབ་ཀྱི་སེམས་སྐྱེ། བྱང་ཆུབ་ཀྱི་སེམས་ལས་བྱུང་བའི་བསྐྱེད་རྫོགས་གཉིས་བསྒོམས་པས་ཉེས་སྐྱོན་དེ་རྣམས་འདག་པ་ཡིན། རྫོགས་རིམ་ནི་བཀའ་གདམས་པ་བཞིན་དུ་སྟོང་པ་རྒྱས་འདེབས་པ་མིན། སེམས་གདོད་མ་ནས་ཕྱག་རྒྱ་ཆེན་པོར་ལྷུན་གྱིས་གྲུབ་པ་དེ་བསྒོམ་པ་ཡིན། དེ་ལྟར་བསྒོམས་པས་རྩ་རླུང་ཐམས་ཅད་ཕྱག་རྒྱ་བཞིའི་རྩ་རླུང་དུ་འགྲོ་བ་ཡིན། ཆོས་ཐུན་གསུམ་པའོ། །ཕྱག་རྒྱ་བཞི་དཔའ་བོ་དང་འདྲ། དམིགས་པ་མཚོན་དང་འདྲ། ཁོ་བོས་ཨེ་ཆུང་དུ་སྙིང་རྗེ་དྲག་པོས་མཛེ་སོས་པ་ཡིན། རྫོགས་རིམ་སེམས་གདོད་མ་ནས་ཕྱག་རྒྱ་ཆེན་པོ་ལྷུན་གྱིས་གྲུབ་པ་དེ་ལྟར་དང༌། ཕྱག་རྒྱ་བཞི་གནད་དུ་ཤེས།། །།ཡང་སེམས་བསྐྱེད་བྱ། ཚེ་སྔ་མ་ཕན་ཆད་ཀྱི་ལས་ངན་གྱི་ལྷག་མ་དང༌། ཚེ་འདིར་ཡང་ལས་ངན་དྲག་པོ་བྱས་པས་རྐང་མཐིལ་གྱི་ལས་རླུང་གྱེན་ལ་ལོག་པས། སྨད་ཀྱི་རླུང་སྟོད་དུ་འཕོས་པས། སྨད་ན་རླུང་མེད་ཤ་རོ་འབྱུང༌། བེམ་པོར་འགྲོ། ཧར་འབྱུང་དབུགས་ཆད་པའི་དུས་སུ་རོ་རུལ་ནས་འགྲོ་བ་ཡིན། སྟོད་དུ་རླུང་འཕོས་པས་སྨད་ན་རླུང་མེད་པས་གདོང་པ་སྦོས། རོ་སྟོད་རྒྱས། སྙིང་མི་དགའ། སྙིང་རླུང་འབྱུང༌། རླུང་ལོག་དང༌། སྟོད་ཀྱི་རླུང་གཟེར་འབྱུང༌། འདི་བཟློག་པ་ལ་གདམས་ངག་མེད་ན་དཀའ་བ་ཡིན། དེ་ཡང༌། བྱེ་བྲག་ཏུ་གོ་བར་བྱས་ནས་རྐང་པའི་སྒྱིད་ཁུག་ལ་ཤ་རོ་འབྱུང་ན་དེས་མིག་མི་བདེ། བྲང་ལ་བྱུང་ན་དཔྲལ་བ་མི་བདེ། རྟིང་པ་ལ་བྱུང་ན་མཁུར་ཚོས་མི་བདེ། བོལ་གོང་ལ་བྱུང་ན་ཁ་སྐྱོག་པོར་འགྲོ། ལོང་བུ་ལ་བྱུང་ན་རྣ་བ་གཉིས་ལ་རྟགས་འབྱུང༌། ཉྭ་མཇུག་ལ་བྱུང་ན་མགུལ་འགགས་འབྱུང༌། གསང་གནས་ལ་བྱུང་ན་སྣ་ལ་འབྱུང༌། དེ་རྣམས་རྩ་གནད་གཅིག་པ་ཡིན། དེ་ལ་ཟོ་བདེ་དང་གཏིང་དག་པར་བྱེད་པ་ཡིན། ཟོ་བདེ་ལ་རྩ་གསུམ་འདུས་མདོར་ཡི་དམ་གྱི་ལྷ་མཚོན་གང་པ་ཞིག་བསྒོམ། དེའི་སྐུ་ལས་ཡེ་ཤེས་ཀྱི་མེ་བཤང་ལམ་དུ་ཐོན་ནས་འདོམ་གསུམ་ཙམ་ན་མར་བསྲིངས་པས།

རླུང་སེམས་ཅུང་ཟད་མར་ཕེབས་ནས་ཟོ་ལུས་ཁམས་བདེར་འགྲོ། གཉིས་པ་གཏན་ནས་དག་པར་བྱེད་ནི། མཛེ་དེ་འཇིག་པར་བྱེད་པའི་རྐྱེན་ནམ། སེལ་བར་བྱེད་པའི་ཐབས་ལ་དབེན་པའི་གནས་སུ་སྙིང་རུས་ཆེན་པོས་རྣམ་རྟོག་གཞན་གྱིས་བར་མ་ཆོད་པར་གནད་དུ་བསྣུན་པར་བྱ། གང་གིས་གནད་དུ་བསྣུན་ན་ཕྱག་རྒྱ་བཞིས་གནད་དུ་བསྣུན། དང་པོ་ལམ་དུ་བཏང༌། དཀོན་མཆོག་གསུམ་ལ་སྐྱབས་སུ་འགྲོ་བ་བྱས་ལ་གསོལ་བ་གདབ། དེ་མཛེའི་རྒྱུ་ཉོན་མོངས་པ་དེ་སྤོང་བའི་དམ་བཅའ་དྲག་པོ་བྱ། དེ་ནས་ཚད་མེད་པའི་སྙིང་རྗེ་ལས་སྐྱེས་པའི་བྱང་ཆུབ་ཀྱི་སེམས་ལ་བསླབ་ཏུ་འཇུག རོ་མྱོང་བར་བྱ། དེ་ནས་དབང་ཟབ་མོ་ལས་སྐྱེས་པའི་ལྷག་པའི་ལྷ་བསྒོམ་ལ། དེ་ཐམས་ཅད་ཕྱག་རྒྱ་ཆེན་པོ་ཡིན་པར་རྟོགས་པར་བྱ། ཕྱག་རྒྱ་བཞི་དཔའ་བོ་དང་འདྲ་ལ། དམིགས་པ་མཚོན་ཆ་དང་འདྲ་བས། དཔའ་བོས་བདག་བྱས་ནས། དམིགས་པའི་མཚོན་བསྣུན་པ་ནི། གསང་གནས་སུ་ཡི་དམ་གྱི་ལྷ་མཚོན་གང་པ་ཞིག་བསྒོམ། དེ་ལས་ཡེ་ཤེས་ཀྱི་མེ་འདོམ་གསུམ་པ་ཞིག་བཤང་ལམ་ན་མར་ཐོན་ནས། ས་འོག་ན་མར་འོང་བར་བསམས་ལ། དེའི་སྣ་ལ་དམིགས་པ་གཏད། སེམས་རྩེ་གཅིག་ཏུ་ཞག་བདུན་བསྒོམ་ན་ཐོ་ལུམ་པ་ལའང་སོས་པ་ལ་ཚེགས་མེད། མེ་མར་མི་འགྲོ་ན་གསེར་གྱི་རྡོ་རྗེ་བཏང༌། དེས་རླུང་ཐུར་ལ་འདྲོངས་པས། སྟོད་ཀྱི་ནད་དེ་རྣམས་བདེ་བར་འགྲོ། སྨད་དུ་རླུང་ཟིན་པས་ཤ་རོ་ལ་དྲོད་ཕེབས་པས། ཐིག་ལེ་འཕེལ། དེས་ཤ་རོ་ལ་བསྐྱེད་འབྱུང༌། རྐང་པ་གཉིས་ལ་ཤ་རོ་བྱུང་བའམ། སྐྱོན་བྱུང་ན་བཤང་ལམ་གྱི་དམིགས་པས་མི་སོས་པས། གཡས་ན་ན་གཡས་ཀྱི་མཐིལ་ནས་མར་ཡེ་ཤེས་ཀྱི་མེ་སྔར་བཞིན་བསྒོམ། ཕྲ་སྦོམ་ནི། དང་པོ་མདུང་ཙམ། དེ་ནས་མདའ་ཙམ། དེ་ནས་འཇག་མ་ཙམ་བསྒོམ། དམིགས་པ་ཕྲ་ན་བྱིན་རླབས་ཆེ་བ་ཡིན། གཡོན་པ་ལའང་དེས་འགྲེའོ། །དེས་སྨད་དུ་རླུང་འདྲོངས་ནས། ཤ་རོ་ལ་དྲོད་ཕེབས་ནས་བསྐྱེད་འབྱུང་ངོ༌། །ཡང་ནད་དེ་འདོན་པར་འདོད་ན། གོང་དང་འདྲ་བ་ལས།

ཁྱད་པར་དུ། ཚིག་གཉིས་པོ་འདི་ལ་བཀའ་རྒྱ་ཡོད་དོ། །སེམས་གང་ན་གནས་པ་ན་རླུང་གནས་པ་ཡིན། རླུང་གང་ན་གནས་པ་ན་སེམས་གནས་པ་ཡིན། ཚིག་གཉིས་པོ་འདི་ལ་ལན་བདུན་བདུན་ཙམ་བསྐྱར་རོ། །འདིའི་གོ་བ་གང་ཡིན་ན། ལུས་ཀྱི་སྟོད་དུ་སེམས་གནས་ན། རླུང་གྱེན་ལ་ལོག་ནས་སྟོད་དུ་གནས་ཏེ། རླུང་ལོག་པ་འབྱུང་བས། བླ་མ་སྟོད་དུ་སྒོམ་མི་བཏུབ། ཁྱད་པར་དུ་སྤྱི་བོར་སྒོམ་མི་བཏུབ། དེས་ན་ཇི་ལྟར་མཐོ་ཞིང་ཉེས་པ་ཆེ། རླུང་ལོག་པའི་སྟོབས་ཆེ། དཔེར་ན་ཁེམ་གྱི་ཐག་པ་བསྲིངས་པས་ནར་གྱིས་ཡོང་བ་དང་འདྲ་བར་འཕོ་བའི་ལས་སྦྱོར་དང༌། ཐིག་ལེ་ཟློག་པའི་སྐབས་གཉིས་མ་ཡིན་པར། བླ་མ་མཐོན་པོར་བསྒོམ་དུ་མི་བཏུབ་གསུང༌། ཁྱད་པར་དུ་སྙིང་རླུང་ལ་སྙིང་གར་བསྒོམ་དུ་མི་བཏུབ། སྟོད་དུ་ནད་གློ་བུར་བ་བྱུང་ན་བསྒོམ་ཀྱང་འགལ་བ་མེད། སེམས་གར་གནས་པ་ནི་རླུང་གནས་པས། སེམས་སྨད་དུ་གནས་ན། རླུང་སྨད་དུ་འདྲོངས་པ། སྟོད་ཀྱི་ནད་གང་བྱུང་ཡང་ནད་བརྒྱ་སྨན་གཅིག་བྱ་བ། གསང་གནས་སུ་བླ་མ་བསྒོམས་པས་སེལ་བ་ཡིན། ཤག་ཕོ་ཤག་མོ་བསྒོམས་ཀྱང་ཆོག གསང་གནས་མན་ཆོད་ཀྱི་ནད་དེས་སེལ་མི་ནུས་པས། བླ་མའི་སྐུ་ལས་ཡེ་ཤེས་ཀྱི་མེའམ། ཚད་པ་ཡིན་ན་སུམ་མདོར་འདོམ་གང་ཙམ་བཤང་ལམ་ན་མར་སོང་བར་བསམ་ཞིང་དམིགས་པ་གཏད། ནག་ཤོད་རྒྱལ་འབྱུང་དང༌། བླ་མ་རྩི་ལུང་པའི་ནད་རྟེན་འབྲེལ་གྱི་བཅོས་དང་འདྲ། རྐང་པ་གཡས་ན་བ་ལ་གཡས་ཀྱི་དམིགས་པ། གཡོན་ན་བ་ལ་གཡོན་དགོས། རྩང་པ་འཇམ་སེང་གི་རྟེན་འབྲེལ་དང་འདྲ། ཤིན་ཏུ་ཚབས་ཆེ་ན་དམིགས་པའང་ཤིན་ཏུ་དམའ་དགོས། ཁེམ་ཐག་གི་དཔེ་དང་འདྲ། སུམ་ཁྲིད་ཀྱི་དམིགས་པ་དམའ་བས་ནད་སེལ་བའི་རྒྱུ་མཚན་དེ་ཡིན། ནད་བརྒྱ་སྨན་གཅིག་གིས་སེལ་བ་ཡིན། གག་ལྷོག་གཟེར་གསུམ་སོས་མི་ཐུབ་པས། དམིགས་པ་ལ་སོགས་པ་བྱའོ། །ཡང་དེ་ལྟར་འཁོར་ལོར་རླུང་ཞུགས་པས། ནད་མཛེ་དྲག་པོ་བྱུང་བའི་དུས་སུ། འཁོར་ལོའི་སྐྱོན་གྱིས་ཉོན་མོངས་པ་མི་ཟད་པ་དྲག་པོ་སྐྱེས་པའི་དུས་དེར།

སྙིང་རུས་ཆེན་པོས་ཉམས་སུ་བླང་བར་བྱ། དེའང་ནད་དང་གནོད་པ་བར་དུ་གཅོད་པ་དེ་རྣམས་ཡོན་ཏན་དུ་འཆར་དགོས་པ་ཡིན་པས། ཐབ་ཁུང་ནང་གི་མེ་བསད་ན། དཀར་ཁུང་གི་དུ་བ་འཆད་པ་ཡིན་པས། ཕྱག་རྒྱ་བཞིས་ཉམས་སུ་བླངས་པས། རྩ་རླུང་ཐིག་ལེ་ཕྱག་རྒྱ་བཞིའི་རྩ་རླུང་ཐིག་ལེར་འོང་བས་གོང་གི་སྐྱོན་དེ་རྣམས་དག་ནས། ཡོན་ཏན་འབའ་ཞིག་ཏུ་འོང་བ་ཡིན། མཐུན་པའི་གནས་དང་གྲོགས་བསྟེན། འཕྲོད་པའི་ཟས་དང་ཕྱོགས་བསྟེན་དགོས་པ་ཡིན། ཕྱག་རྒྱ་བཞི་ལ་གནད་དུ་བསྣུན། ལས་ཀྱི་རླུང་དེ་ལྟེ་བར་སླེབས་པའི་དུས་སུ། ཆགས་པ་དྲག་པོ་མི་བཟོད་པ་སྐྱེ། དེའི་དུས་སུ་སུམ་ཆོས་ཀྱིས་ཉམས་སུ་བླངས་པས། ཆགས་པ་དེ་བདེ་བར་འགྱུར། བདེ་བ་ལ་ཐིག་ལེའི་དྭངས་མ་ཟེར་བ་ལགས། ཁྱད་པར་དུ་ཉོན་མོངས་དྲག་པོ་སྐྱེས་པ་ལ། སུམ་ཆོས་ཀྱིས་ཉམས་སུ་བླངས་ཤིང་གནད་དུ་བསྣུན་པས། རླུང་ཕྱག་རྒྱ་བཞིའི་རླུང་དུ་འགྱུར། ཐིག་ལེ་ཕྱག་རྒྱ་བཞིའི་ཐིག་ལེར་འགྱུར་བས། ཐིག་ལེའི་དྭངས་མས་བདེ་བ་ཁ་འབུས། དེ་ནས་བསྒོམས་པས། ཐིག་ལེས་ལྟེ་བ་སྤྲུལ་པའི་འཁོར་ལོ་གང་བས། ཕྱི་རྟེན་འབྲེལ་དུ་སྤྲུལ་པའི་སྐུ་མང་པོའི་ཞལ་མཐོང༌། ནང་རྟེན་འབྲེལ་དུ་ཐ་མལ་པའི་འདོད་ཆགས་འདག ཟག་བཅས་ཀྱི་བདེ་བ་དཔག་ཏུ་མེད་པ་སྐྱེ། གསང་བ་རྟེན་འབྲེལ་འཁོར་ལོ་དེ་ཉིད་དོ། །ཡང་སྙིང་གར་སླེབས་པའི་དུས་སུ། ཕྱི་རྟེན་འབྲེལ་དུ་ཕྱག་རྒྱ་ཆེན་པོའི་ཞགས་པས་ཆོས་ཐམས་ཅད་དབང་དུ་སྡུད། རྟོགས་ལྡན་གྱི་གྲགས་པ་ཆེན་པོ་འབྱུང༌། ནང་རྟེན་འབྲེལ་ཟག་བཅས་ཀྱི་བདེ་བ་ཟག་མེད་དུ་འཕོས་པས། ཟག་མེད་ཀྱི་བདེ་བའི་ངོ་བོར་མཐོང༌། ལྷན་ཅིག་སྐྱེས་པའི་ཡེ་ཤེས་འོད་གསལ་དོན་དམ་པའི་བདེ་བ་རྒྱུད་ལ་སྐྱེའོ། །གསང་བ་རྟེན་འབྲེལ་འཁོར་ལོ་དེ་ཉིད་དོ། །ཡང་བདེ་བའི་དྭངས་མས་མགྲིན་པ་ལོངས་སྤྱོད་ཀྱི་འཁོར་ལོ་གང་བས། ཕྱི་རྟེན་འབྲེལ་དུ་སྣང་སེམས་རོ་གཅིག་ཏུ་རྟོགས། ཆོས་ཐམས་ཅད་མཉམ་པ་ཉིད་རྒྱུད་ལ་སྐྱེའོ། །ནང་རྟེན་འབྲེལ་རྒྱུ་འབྲས་མངོན་དུ་འགྱུར།

ལོངས་སྤྱོད་རྫོགས་པའི་སྐུའི་ཞལ་མཐོང༌། ངག་གི་བདེན་པ་ཐམས་ཅད་འགྲུབ་བོ། །གསང་བ་རྟེན་འབྲེལ་འཁོར་ལོ་དེ་ཉིད་དོ། །དེ་ནས་བདེ་བས་སྤྱི་བོར་གང་བས། དབང་པོ་ཐམས་ཅད་བདེ་བས་གང༌། ཕྱི་རྟེན་འབྲེལ་དུ་མངོན་པར་ཤེས་པ་འབྱུང༌། ནང་རྟེན་འབྲེལ་དུ་བདེ་བ་ཆེན་པོའི་སྐུ་རང་ཧེ་རུ་ཀ་རྡོ་རྗེ་འཆང་བྱང་ཆུབ་སེམས་གཉིས་མཐར་ཐུག་པའི་སྐུར་འགྱུར། རང་ཉིད་རྡོ་རྗེ་འཆང་དུ་གྱུར་པས། ཡུལ་ཉི་ཤུ་རྩ་བཞིའི་དཔའ་བོ་དང༌། རྣལ་འབྱོར་མ་ཐམས་ཅད་ཀྱི་བདག་པོར་གྱུར་ཏེ། དཀྱིལ་འཁོར་གྱི་གཙོ་བོར་འགྱུར་རོ། །གསང་བ་རྟེན་འབྲེལ་འཁོར་ལོ་དེ་ཉིད་དོ། །བདེ་བས་སྤྱི་བོ་གང་བའི་དུས་སུ། དབུའི་གཙུག་གཏོར་གྱེན་ལ་འཕགས། གསང་བའི་རྡོ་རྗེ་སྦུབས་སུ་ནུབ་ནས། ཡར་གྱི་མཚམས་མེད་དུ་འཚང་རྒྱ་བར་འགྱུར་གསུངས་སོ། །ཡང་རྣལ་འབྱོར་བཞི་དང་སྦྱར་ནས་བདེ་བས་ལྟེ་བ་གང་བས། རང་ལ་རྩེ་གཅིག་གི་ཉམས་སྐྱེ། དེའི་དུས་སུ་འདོད་ཆགས་ཤས་ཆེ་བ་འཁོར་མང་དུ་འབྱུང༌། དགོན་པའི་ས་ཡང་དམའ་བ། དོག་པ། ཚད་ཁུང་ཆེ་བ། ས་མི་གཙང་བ། ཉི་མ་འཆར་ཕྱི་བ། རྩི་ཤིང་མང་བ་འབྱུང་སྟེ། ལྟེ་བ་དང་ཆ་མཐུན་པར་འབྱུང་ངོ༌། །བདེ་བས་སྙིང་གར་སླེབས་པས། ནང་དུ་སྤྲོས་བྲལ་གྱི་རྟོགས་པ་སྐྱེ། སྙིང་ག་ཞེ་སྡང་གི་ཡུལ་ཡིན་པས་འཁོར་ཞེ་སྡང་ཅན་ཤས་ཆེ་བ་འབྱུང༌། སྙིང་ག་འབྱུང་བ་ཆུ་ཡིན་པས། དགོན་པ་གྲང་བ་ཡིན། རྩ་འདབ་ཉུང་བས། འཁོར་དང༌། དགོན་པ་རྩི་ཤིང་ཉུང༌། སྙིང་ག་ཡངས་པས་དགོན་པ་ཡངས་པའོ། །ཡང་མགྲིན་པར་སླེབས་པས། སྒོམ་རོ་གཅིག་རྒྱུད་ལ་སྐྱེའོ། །མགྲིན་པ་ཉོན་མོངས་པ་ཕྲག་དོག་གི་འབྱུང་ས་ཡིན་པས། འཁོར་ཡང་ཕྲག་དོག་ཅན་འབྱུང༌། རྩ་འདབ་བཅུ་དྲུག་ཡོད་པས། སྔར་བས་འཁོར་དང། རྩི་ཤིང་མང་བ་འབྱུང༌། མགྲིན་པ་དོག་པས་དགོན་པ་དོག་པར་འབྱུང༌། མགྲིན་པ་ཟས་སྐོམ་གྱི་རྒྱུ་ས་ཡིན་པས། དགོན་པའང་ཟས་སྐོམ་ཐམས་ཅད་ཀྱི་རྒྱུ་སྲང་དུ་ཡོང་ཞིང་མོད་དོ། །ལམ་སྲང་ཆེ།

ཆུ་ཆེན་པོ་འབབ་པའི་སའོ། །མགྲིན་པ་ལོངས་སྤྱོད་ཀྱི་འཁོར་ལོའི་རྡོ་རྗེ་རྟེན་འབྲེལ་ལོ། །ཡང་བདེ་བས་སྤྱི་བོར་སླེབས་པས། སྒོམ་མེད་རྒྱུད་ལ་སྐྱེའོ། །སྤྱི་བོ་ན་རྩ་འདབ་སུམ་ཅུ་རྩ་གཉིས་ཡོད་པ་དང་ཆོས་མཐུན་པར་འཁོར་ཡང་བཟང་ལ་མང༌། དགོན་པའང་རྩི་ཤིང་བཟང་ལ་མང་བའོ། །ས་མཐོ་ལ་སྣང་ཡལ་ཆེ་བའི་སར་འོང་བའོ། །ཀུན་གྱིས་བཀུར་བའོ། །དེ་ལ་སོགས་པའི་ཡོན་ཏན་ཐམས་ཅད་གོ་བར་བྱའོ། །ཆོས་མང་དུ་གསུངས་ཀྱང་དགེ་བའི་བཤེས་གཉེན་སྐལ་ལྡན་གྱིས་ཞུས་ནས་རྒྱས་པར་བྱོན་པའི་དུས་སུ། ཤཱཀྱའི་དགེ་སློང་གྲགས་པ་འབྱུང་གནས་ཀྱིས་བཟུང་ནས་ཡི་གེར་བཀོད་པའོ། །ཤིན་ཏུ་ཟབ་པ་དང་གཉན་པས་ཡི་གེ་སྤེལ་ན་དམ་ཚིག་དང་འགལ་ལོ།། །། ༄། །སུམ་ཆོས་གནད་ཀྱི་མན་ངག་ཚངས་པར་སྤྱོད་པའི་ཁྲིད།། ན་མོ་གུ་རུ། ཡང་གཞན་དང་ཐུན་མོང་མ་ཡིན་ཞིང་ཁྱད་པར་འཕགས་པའི་སུམ་ཆོས་འདིའི་ཐོག་མར་སྔ་བ། གནས་འབམ་ཐང་དུ་སྒོམ་ཆེན་པ་བརྟུལ་ཞུགས་གྲུབ་པ་མང་པོ་ལ་གསུངས་ཏེ། དུས་དེར་ཆོས་འདིའི་མིང་ཚངས་པར་སྤྱོད་པའི་མན་ངག་བྱ་བར་མཚན་བཏགས། དེ་ནས་དུས་ཕྱིས་ཚོགས་ཆེན་པོར་མཛད་པའི་སུམ་ཆོས་ཡིན་པས། འདི་ལ་སྔོན་འགྲོ་ཚོགས་ཀྱི་འཁོར་ལོ་སྔར་བས་ཀྱང་རྒྱ་ཆེ་བར་མཛད་ཅིང༌། བྱེ་བྲག་ཏུ་རྩ་རླུང་ཐིག་ལེའི་གནད་སྟོན་པས་གཏོར་ཤ་དགོས་གསུང་ནས་རྒྱན་དམར་པོའི་ཁྱད་པར་ཙམ་ཞིག་མཛད་དེ། གཞན་ནི་སྔར་དང་འདྲའོ། །དེ་ལ་ཆོས་གསུངས་པ་ནི། ཞལ་མངའ་ནས་སྤྱིར་ང་འབུ་ལ་སྒྲུབ་པ་བྱས་པའི་དུས་སུ་ཉམས་སུ་མྱོང་བ་དང་རྟོགས་པའི་ཆོས་ཟབ་མོ་མང་པོའང་ཡོད་པ་ཡིན། དེ་ལ་ཆོས་འདི་ནི་ངས་མིའི་བླ་མ་ལས་ཐོབ་པ་མིན་ཏེ། སངས་རྒྱས་དང་བར་ན་བརྒྱུད་པ་གཞན་མེད། དེའི་ཆོས་དེ་གང་ཡིན་སུམ་ཆོས་འདི་ལགས་པས། འདི་ཁྱེད་ལ་སྙན་དུ་གསོལ། འདི་ལྟར་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པ་དེ་ཐམས་ཅད་ཉོན་མོངས་པ་འདུལ་བའི་གཉེན་པོར་གསུངས་པ་ཡིན།

དེའང་འདོད་ཆགས་ཀྱི་གཉེན་པོར་ཉི་ཁྲི་ཆིག་སྟོང༌། ཞེ་སྡང་གི་གཉེན་པོར་ཉི་ཁྲི་ཆིག་སྟོང༌། གཏི་མུག་གི་གཉེན་པོར་ཉི་ཁྲི་ཆིག་སྟོང༌། ཆ་མཉམ་པའི་གཉེན་པོར་ཉི་ཁྲི་ཆིག་སྟོང༌། དེ་ལྟར་བརྒྱད་ཁྲི་བཞི་སྟོང་ཡིན་ལ། དེ་བསྡུ་ན་སྡེ་སྣོད་གསུམ་ཡིན་པས། དེའང་འདོད་ཆགས་ཀྱི་གཉེན་པོར་འདུལ་བའི་སྡེ་སྣོད། ཞེ་སྡང་གི་གཉེན་པོར་མདོ་སྡེའི་སྡེ་སྣོད། གཏི་མུག་གི་གཉེན་པོར་མངོན་པའི་སྡེ་སྣོད་ཡིན་ཏེ། དེ་ཡང་ཉོན་མོངས་པ་དུག་གསུམ་འདུལ་བ་ཡིན་ཏེ། དེ་ལ་མཚན་ཉིད་ཕ་རོལ་ཏུ་ཕྱིན་པའི་ཐེག་པ་དང༌། གསང་སྔགས་རྡོ་རྗེ་ཐེག་པ་གཉིས་ལ། ཉམས་སུ་ལེན་ལུགས་ཐ་དད་པས། དང་པོ་མཚན་ཉིད་ཕ་རོལ་ཏུ་ཕྱིན་པའི་ཐེག་པས་ཉོན་མོངས་པ་སྤང་བྱ་དང་གཉེན་པོ་གཉིས་ཀྱི་ཚུལ་དུ་སྤང་ངོ༌། །དེས་ཕྱིའི་ཉོན་མོངས་པ་རགས་རིམ་ཞིག་འཇོམས་པར་བྱེད། གཉིས་པ་གསང་སྔགས་པས་ཉོན་མོངས་པ་དེ་ཉིད་སྤང་གཉེན་གཉིས་སུ་མེད་པར་ལམ་དུ་བྱེད། དེས་ནང་གི་ཉོན་མོངས་པ་ཤིན་ཏུ་ཕྲ་བ་བག་ལ་ཉལ་དང་བཅས་པ་འཇོམས་པས། ཚེ་འདིར་ཡང་གསང་སྔགས་རྡོ་རྗེ་ཐེག་པར་འཚང་རྒྱ་བ་ཡིན་ཏེ། དེ་ལྟ་བུའི་ཆོས་སངས་རྒྱས་གཞན་གྱི་བསྟན་པ་ལ་མ་བྱུང་བས། གསང་སྔགས་རྡོ་རྗེ་ཐེག་པ་རྣལ་འབྱོར་བླ་ན་མེད་པའི་རྒྱུད་ཀྱི་དགོངས་པ་གཞན་དང་ཐུན་མོང་མ་ཡིན་པའི་གནད་འདི་ལ། ཁྱེད་ཀྱིས་འཛིན་བདེ་བའི་ཆེད་དུ་ས་བཅད་ཀྱི་དམིགས་ལྔར་བགྱི་བས་སུམ་ཆོས། དེའང་རྟེན་གྱི་གང་ཟག་ཇི་ལྟ་བུ་དང༌། དམ་པའི་ཆོས་གང་ཡིན་པ་དང༌། ཉམས་སུ་བླང་བའི་ཚུལ་ལུགས་གང་ཡིན་པ་དང༌། སྒྲིབ་པ་ཇི་ཙམ་ཞིག་འདག་པ་དང༌། འབྲས་བུ་གང་ཐོབ་པ་དང་ལྔ་ལགས། དང་པོ་དེ་ལ་རྟེན་གྱི་གང་ཟག་ཇི་ལྟ་བུ་ཡིན་ན། སློབ་དཔོན་རྒྱལ་པོ་ལྟ་བུ་ཡིན་པས། དེ་ཡང་སྔོན་བཅོམ་ལྡན་འདས་འཁོར་དང་བཅས་པ་ལྷ་དབང་ཕྱུག་ཆེན་པོས་གངས་ཏི་སེ་ལ་གདན་དྲངས་ནས་ཞག་བཅོ་ལྔ་བཞུགས་ཏེ། དབང་ཕྱུག་ཆེན་པོ་དང༌། ཨུ་མ་འཁོར་དང་བཅས་པས་མཆོད་པ་དང་བསྙེན་བཀུར་དཔག་ཏུ་མེད་པས་མཆོད་ནས་རྫུ་འཕྲུལ་གྱིས་ནམ་མཁའ་ལ་གཤེགས་པ་དང༌།

ཤམ་བྷ་ལའི་གྲོང་ཁྱེར་ཆེན་པོ་ན། རྒྱལ་པོ་ཨིནྡྲ་བོ་དྷི་འཁོར་དང་བཅས་པ་ཕོ་བྲང་གི་སྟེང་ན་འདུག་པའི་ཐོག་ཏུ་གྲིབ་མ་བབས་ནས་རྒྱལ་པོས་འདི་ཅི་ཡིན་བརྗོད་པས། བློན་པོ་ཞིག་ན་རེ་འདི་སངས་རྒྱས་བཅོམ་ལྡན་འདས་ཡིན་ཟེར། སངས་རྒྱས་ཞེས་བྱ་བ་ཇི་ལྟ་བུ་ཡིན་དྲིས་པས། ཤཱཀྱའི་རིགས་ལས་རབ་ཏུ་བྱུང་བ་སངས་རྒྱས་པའི་བར་དུ་རྒྱས་པར་བརྗོད་པས། འོ་ན་དེ་འོ་སྐོལ་གྱིས་གདན་དྲངས་ན་འབྱོན་ནམ་ཟེར་རོ། །དེས་གཞན་གྱི་བསམ་པ་མཁྱེན་པས་གསོལ་བ་བཏབ་ན་འབྱོན་བྱས་པས། དེ་ནས་རྒྱལ་པོས་པུས་མོ་ས་ལ་བཙུགས་ནས་ཐམས་ཅད་ཀྱིས་གསོལ་བ་བཏབ་པས་བཅོམ་ལྡན་འདས་འཁོར་དང་བཅས་པ་ཕོ་བྲང་དུ་བྱོན་པ་ལ། མཆོད་པ་དང་བསྙེན་བཀུར་དང་ཞབས་ཏོག་བྱས་ཤིང་གདུགས་ཚོད་གསོལ་ནས་སྟན་དམའ་བ་ལ་འདུག་ནས་ཆོས་ཞུས་པས། བཅོམ་ལྡན་འདས་ཀྱིས་ཉོན་མོངས་པ་རྣམ་པར་སྤོང་བ་དང༌། འདོད་པ་ལ་ཞེན་པའི་འཆིང་བ་རྣམ་པར་བཅད་ནས་རྣམ་པར་གྲོལ་བའི་འབྲས་བུ་ཐོབ་པའི་ཆོས་བསྟན་པ་ལ་རྒྱལ་པོས་དེ་མ་འདོད་དེ། ལུམྦིའི་ཚལ་ནི་ཉམས་དགའ་བར། །ཝ་ཉིད་སེང་གེར་གྱུར་ཀྱང་ནི། །འདོད་པ་སྤངས་པའི་ཐར་པ་ནི། །གཽ་ཏམ་ནམ་ཡང་མི་འཚལ་ལོ། །ཞེས་གསོལ་བ་བཏབ་པས་བཅོམ་ལྡན་འདས་ཀྱིས་རྒྱལ་པོ་དེ་འདུལ་བའི་དུས་སུ་མཁྱེན་ནས་སྐད་ཅིག་དེ་ཉིད་ཕོ་བྲང་དེ་ནམ་མཁའི་དབྱིངས་ལྟར་ཡངས་པའི་གཞལ་ཡས་ཁང་དུ་སྤྲུལ་ཏེ་བཅོམ་ལྡན་འདས་ཉིད་ཞེ་སྡང་རྡོ་རྗེ། ཡུམ་རེག་བྱ་རྡོ་རྗེ་མ་དང་གཉིས་སུ་མེད་པར་སྙོམས་པར་ཞུགས་པ་ལ། འཁོར་དགྲ་བཅོམ་པ་ཐམས་ཅད་ཀྱང་དཀྱིལ་འཁོར་གྱི་འཁོར་ལོར་སྤྲུལ་ནས་བཞུགས་པས། རྒྱལ་པོས་དེ་མཐོང་ནས་དད་པར་གྱུར་ཏེ། འདི་ལྟ་བུ་གྲུབ་པར་བྱེད་པའི་ཐབས་ཞུ་ཞེས་ཞུས་པས། གནས་དེར་དཔལ་གསང་བ་འདུས་པའི་རྒྱུད་གསུངས་ཤིང༌། ཆོས་བསྟན་པས་རྒྱལ་པོ་འཁོར་བཅས་མཁའ་སྤྱོད་དུ་གཤེགས་པ་ལྟ་བུའམ། ཡང་ན་འཇིག་རྟེན་གྱི་མཁའ་འགྲོ་མ་ཟས་སུ་ཤ་ཟ་བ། བཏུང་བར་ཁྲག་འཐུང་བ།

ལས་སུ་འདོད་ཆགས་སྤྱོད་པ་ལྟ་བུ་རྣམས་ཡིན། དུས་ད་ལྟ་ནི་ངེད་རང་རྣམས་ལྟ་བུ་ཡིན། བསམ་པ་གཅིག་གི་སྟེང་དུ་ཉོན་མོངས་པ་དུག་གསུམ་དུས་གཅིག་ཏུ་སྐྱེ་བ། ད་ལྟ་རང་སངས་རྒྱས་བ་བས་འདོད་ཆགས་སྤྱོད་པ་ལ་གདམས་པ། འཁོར་བ་སྡུག་བསྔལ་གྱི་རྒྱ་མཚོ་ལས་སྐྱོབ་པའི་བླ་མ་དམ་པ་བས་ཤག་ཕོ་ཤག་མོའི་ཨ་ཀ་ལ་དགའ་བ་ལྟ་བུ་ཡིན། དེ་ལྟ་བུའི་རྟེན་གྱི་གང་ཟག་དེ། ཆོས་འདིའི་སྣོད་དུ་འགྱུར་བས་སྐལ་བ་དང་ལྡན་པར་བཤད་དེ། དེའི་རྒྱུ་མཚན་ཡང་ཇི་ཙམ་དུ་ཉོན་མོངས་པ་ཤས་ཆེ་བ་དེ་ཙམ་དུ་གཉེན་པོའི་སྟོབས་ཆེར་བསྐྱེད་ནས་སྤང་བྱ་སྤོང་ཞིང་གཉེན་པོའི་སྟོབས་སུ་འགྱུར་བས་ཚེགས་མེད་པར་དངོས་གྲུབ་ཐོབ་པའི་རྒྱུ་མཚན་དེ་ཡིན། གཉིས་པ།དམ་པའི་ཆོས་འདི་རྣལ་འབྱོར་བླ་ན་མེད་པའི་རྒྱུད་ནས་ཉོན་མོངས་པ་དེ་ཉིད་མ་སྤངས་པར་ལམ་དུ་བྱེད་པ་ཡིན་ཏེ། མདོར་ན་ཉམས་ལེན་དགའ་བ་བཞི་སྟོན་པར་བྱེད་པ་ཡིན་པས། རྟེན་ལས་ཀྱི་ཕྱག་རྒྱ་མཚན་ཉིད་དང་ལྡན་པ་དང༌། འཁྱུད་པ་དང་འོ་བྱེད་པ་རྣམ་འགྱུར་སེན་མོ་འདེབས་པ་ལ་དགའ་བ། རྡོ་རྗེ་དང་པདྨ་མཉམ་པར་སྦྱོར་བ་མཆོག་དགའ། བསྲུབས་པ་དང་བསྲུབ་པའི་སྦྱོར་བ་ལ་གནས་པ་དགའ་བྲལ། གཉིས་ཤོར་གཉིས་མཉམ་པར་གནས་པ་ལྷན་ཅིག་སྐྱེས་པའི་དགའ་བ་ཡིན་ཏེ། ལྷན་ཅིག་སྐྱེས་པའི་ཡེ་ཤེས་དེ་མངོན་དུ་བྱས་པས་བདེ་བ་ཆེན་པོའི་རང་བཞིན་དུ་འགྱུར་བ་སྟེ། བརྟག་གཉིས་ལས། དང་པོ་དགའ་བ་འགྲོ་བའི་གཟུགས། །གཉིས་པ་མཆོག་དགའ་འགྲོ་བའི་གཟུགས། །གསུམ་པ་དགའ་བྲལ་འགྲོ་བའི་གཟུགས། །བཞི་པ་སྤངས་པ་ཉིད་ཀྱི་ཕྱིར། །ལྷན་ཅིག་སྐྱེས་པ་བྱང་ཆུབ་བརྗོད། །ཅེས་གསུངས་པས། ལྷན་ཅིག་སྐྱེས་པའི་ཡེ་ཤེས་ཉམས་ལེན་དགའ་བ་བཞི་སྟོན་པ་ཡིན། གསུམ་པ་ཉམས་སུ་བླང་བའི་ཚུལ་ལུགས་ལ་བཞི་ཡིན་པས། ཐེག་པ་ཆེན་པོ་སྤྱིར་གསང་སྔགས་གསུངས་པའི་ཚུལ། ཚུལ་ཁྲིམས་རིན་པོ་ཆེ་ཉམས་སུ་བླང་བ། གདམས་ངག་གང་ཡང་རུང་བ་བསྒོམ་པ། ཐུགས་ཀྱི་དགོངས་པའི་སྙིང་པོ་དང་བཞི་ཡིན།

དེ་ལ་གསང་སྔགས་སྤྱི་ལྟར་ན་ཕུན་སུམ་ཚོགས་པ་ལྔས་ཉམས་སུ་ལེན་པས་འདིར་དཀྱིལ་འཁོར་གྱི་འཁོར་ལོ་ཞིག་བསྒོམ་པ་ལ་མཚོན་ན། སྟོན་པ་བཅོམ་ལྡན་འདས་ཞེ་སྡང་རྡོ་རྗེའམ་འཁོར་ལོ་སྡོམ་པ་ལྟ་བུ་ཡིན་ཏེ། ལྷ་ཡབ་ཡུམ་ཞལ་སྦྱོར། གནས་ཤམྦྷ་ལའམ་ཡུལ་ཉི་ཤུ་རྩ་བཞི། ཆོས་གསང་བ་འདུས་པའམ་བདེ་མཆོག འཁོར་དཔའ་བོ་དང་མཁའ་འགྲོའི་ལྷ་ཚོགས། དུས་དེ་རྣམས་འཛོམ་པའི་དུས་སམ། ཡར་མར་གྱི་ཚེས་བཅུ་དང་བཅུ་བཞི་པ་ཡིན་ནོ། །དེ་ལྟར་རྣལ་འབྱོར་པས་ཉམས་སུ་བླངས་པས་རྒྱུད་ལ་བདེ་བ་ཆེན་པོའམ། འདོད་ཆགས་ཆེན་པོ་བསྐྱེད། ཡི་དམ་ལྷ་ཡབ་ཡུམ་ཞལ་སྦྱོར་བསྒོམས་ཀྱང་འདོད་ཆགས་ཆེན་པོ་སྐྱེ། གནས་ཉི་ཤུ་རྩ་བཞིར་ཕྱིན་ཡང་དེ་སྐྱེ་སྟེ། དེའི་རྒྱུ་མཚན་ཡང༌། དེ་ན་ལྷ་དབང་ཕྱུག་ཆེན་པོ་དང་ཡུམ་ཨུ་མའི་རྟེན་རང་བྱུང་ཡོད། དེས་ཆགས་པའི་སྟོབས་སྐྱེ་བས། འཕན་ཡུལ་ཕ་གི་ན་གནས་གཞི་ཞིག་གི་ལྟག་ན་ལྷ་དབང་ཕྱུག་ཆེན་པོའི་རྟེན་ཞིག་ཡོད་པ་དེ་ནམ་མགོ་འབུར་གྱིས་བྱུང་བ་དང༌། བཙུན་པ་ཐམས་ཅད་དུས་གཅིག་ཏུ་སྡོམ་པ་འཆོར་སྐད་དོ། །དེ་ལྟ་བུ་དེ་དག་གནས་ཡིན། འཁོར་གྲོལ་ལམ་པས་ གྲོགས་དམ་ཚིག་དང་ལྡན་པ་ནི། ཆགས་ལམ་པས་མཚན་ཉིད་དང་ལྡན་པའི་ལས་ཀྱི་ཕྱག་རྒྱ་ཡིན་ཏེ། དེས་ཀྱང་ཆགས་པའི་སྟོབས་བསྐྱེད་པར་བྱེད་པ་ཡིན། དུས་ནི་སྤྱིར་སྙིགས་མ་བདོ་བའི་དུས་ཀྱང་ཡིན་ལ། དུས་གཉན་པ་ཟླ་བའི་མཚམས་ལ་སོགས་པ་ཡིན་ཏེ། འདིའི་དུས་སུ་ནང་གི་ཁམས་འཕེལ་འགྲིབ་ཀྱི་དུས་ཡིན་པས། ཉོན་མོངས་པའི་སྟོབས་འཕེལ་བས་བསྒོམ་པའི་དུས་གནད་ཡིན། སྨན་པ་ཀུན་ཀྱང་བླ་གནས་ཀྱི་རྩ་འཁྱམས་ཟེར་ནས་གཏར་སྲེག་ཀྱང་སྤོང༌། ཡང་གནས་སམ་འཁོར་གྱི་ཁོངས་སུ་འདུ་བས་རྩའི་ཟས་ཕུན་སུམ་ཚོགས་པ་ཤ་ལྔ་དང་བདུད་རྩི་ལྔ་དང༌། ཆང་དང་བཅུད་ལེན་དང༌། ད་བྱིད་ཀྱི་སྦྱོར་ཐབས་རྣམས་དང༌། ཐོད་པ་སྲུབ་མེད་པ་ལ་སོགས་པ་ཆགས་པ་བསྐྱེད་པའི་རྫས་སྣ་ཚོགས་བསྟེན་པའི་ཚུལ་ཡང་གསུངས་ཏེ།

མདོར་ན་དེ་ཐམས་ཅད་ཀྱིས་ཉོན་མོངས་པ་ཆགས་པའི་སྟོབས་འཕེལ་བར་བྱེད་པ་ཡིན། ཕྱི་ལྟར་བཤད་པའི་ཕུན་སུམ་ཚོགས་པ་ལྔ་ནི། གནས་ཕུན་སུམ་ཚོགས་པ་ཤམྦྷ་ལ། སྟོན་པ་ཕུན་སུམ་ཚོགས་པ་གསང་བ་འདུས་པ། ཆོས་ཕུན་སུམ་ཚོགས་པ་གསང་འདུས་ཀྱི་རྒྱུད། འཁོར་དཔའ་བོ་དང་དཔའ་མོ། དུས་ཚེ་ཐུང་ནད་མང་བ་སྙིགས་མ་ལྔ་བདོ་བའི་དུས་སོ། །ནང་ལྟར་བཤད་པའི་ཕུན་སུམ་ཚོགས་པ་ལྔ་ནི། སྟོན་པ་ཕུན་སུམ་ཚོགས་པ་ལྷར་བསྒོམ་པ། འཁོར་ཕུན་སུམ་ཚོགས་པ་རྩ་ཁམས་ཀྱི་དཔའ་བོ་དང་དཔའ་མོ། ཆོས་ཕུན་སུམ་ཚོགས་པ་དགའ་བ་རྣམ་པ་བཞི། དུས་ཕུན་སུམ་ཚོགས་པ་ཉོན་མོངས་པ་སྐྱེ་དུས་དེར་ཉམས་སུ་བླང་ངོ༌། །ཡང་ན། གནས་ཕུན་སུམ་ཚོགས་པ་ཡུལ་ཉི་ཤུ་རྩ་བཞིའམ། དགེ་སྦྱོར་འཕེལ་བའི་གནས་དེར། ཆོས་ཕུན་སུམ་ཚོགས་པ་དགའ་བ་བཞི་རྒྱུད་ལ་སྐྱེད་བྱེད་ཀྱི་རྒྱུ་མཐུན་ལྔ་སྟེ། ཅོང་ཞི་ལ་སོགས་ཐིག་ལེ་འཕེལ་བྱེད་ཀྱི་རྫས་ནུས་པ་ཅན་ཡོད་པ། རྫས་ནི་ལུས་ཟུང་འཕེལ་བྱེད་ཀྱི་ཤ་ལྔ་དང་བདུད་རྩི་ལྔ་ལ་སོགས་པའོ། །གྲོགས་ནི་ཕོ་ཉའི་ལམ་པ་ཡིན་ན་ལས་རྒྱ་མ་སོགས་བསྟེན། གྲོལ་ལམ་པ་ཡིན་ན་བདེ་བ་སྐྱེད་བྱེད་ཀྱི་ཡུལ་ལོ། །དུས་འདོད་ཆགས་སྐྱེས་དུས་སུ་གདམས་ངག་ཉམས་སུ་བླངས་པས་འདོད་ཆགས་མ་སྐྱེས་དུས་ལས་ཁྱད་པར་དུ་འཕགས་ཏེ། སྔར་ལས་བཅུ་དྲུག་འགྱུར་གྱི་ཏིང་ངེ་འཛིན་སྐྱེ་བ་ཡིན་གསུང༌། ཏིང་ངེ་འཛིན་ལ་གཉིས་ཏེ། བསྐྱེད་རིམ་དང་རྫོགས་རིམ་གཉིས་སོ། །བསྐྱེད་རིམ་བདག་བྱིན་གྱིས་བརླབས་པའི་ལྷ་ཡབ་ཡུམ་ཞལ་སྦྱོར་བསྒོམ་པ། རྫོགས་རིམ་གཏུམ་མོ་ལ་སོགས་བསྒོམས་པས་དགའ་བཞིའི་ཡེ་ཤེས་སྐྱེ་བ་ཡིན་གསུང༌། གཉིས་པ་ཚུལ་ཁྲིམས་རིན་པོ་ཆེ་བཅོམ་ལྡན་འདས་ཀྱིས་དགག་པའི་བསླབ་པར་གསུངས་ལ། རྨའི་སྒོ་གསུམ་དུ་བཅུག་རེག་ཉམས་སུ་མྱོང་ན་ཕམ་པའོ། །ཞེས་གསུངས་པ་དང༌། བར་པ་ཡན་ལག་གི་རྣམ་པ་ལས་བསྲུབས་ཏེ་ཁུ་བ་ཕྱུང་སྟེ་ལྷག་མའོ་ཞེས་པ་དང༌། ཐ་མ་ཡན་ལག་གི་རྣམ་པ་འཆང་བ་དང་བལྟ་ན་ཉེས་བྱས་སོ། །ཞེས་གསུངས་པས།

དེ་ཐམས་ཅད་བཀག་པས་ཁུ་བ་མི་ཉམས་པར་ལུས་ལ་གནས་ཏེ་གནས་པ་དེ་ཉིད་ལ་མེ་ཏོག་དང་དྲིའི་ཚུལ་དུ་འདོད་ཆགས་དྲག་པོ་སྐྱེ། ཆགས་པ་དེའི་རྗེས་སུ་འབྲངས་ནས་ལས་ངན་སྤྱད་ན་ངན་འགྲོའི་གནས་སུ་ལྟུང་བས་ལུས་ལ་ཁམས་གནས་དགོས་སོ། །རྨི་ལམ་དུ་ཉམས་པ་ལ་ཉེས་པ་མེད་པར་གསུངས་ཀྱང་བསྒྲུབ་པར་མ་ནུས་པ་ལས་རྨི་ལམ་དུ་དུད་འགྲོ་དང༌། སྐྱེས་པ་དང་བུད་མེད་གང་ལ་ཡང་ཉམས་ཀྱང་ཉེས་སྐྱོན་འབྱུང་བས་ཐུལ་གོག་མང་པོ་གོན་པ་དང༌། སྐེད་དཀྲིས་སུམ་རིམ་བྱས་པའི་བཙུན་མོ་ཡང་ཅི་ཡིན་ཤེས། དཀའ་ཐུབ་བྱ་བ་ལུས་ཀྱི་ཟུངས་སྐེམ་པར་བྱེད་པ་ཡིན་ཟེར་ཏེ། བཅོམ་ལྡན་འདས་ཀྱིས་མཐའ་གཉིས་དང་བྲལ་བར་སྤྱོད་པ་ལ་དབུ་མའི་ལམ་དུ་གསུངས་པས། ལམ་དེ་ཉམས་སུ་བླངས་ན་ཁམས་ཀྱི་སྟོབས་དེ་འཕེལ། དེས་དྲོད་དང་ཏིང་ངེ་འཛིན་ཐམས་ཅད་སྐྱེ་བས་བཅོམ་ལྡན་འདས་ཀྱང་ཆོས་གོས་གསུམ་གྱིས་ང་འཁོར་ལོས་བསྒྱུར་བའི་རིགས་སུ་འཁྲུངས་པ་སྐྱིད་བདེ་བར་གནས་པའང་གྲང་སར་དྲོས་ན་ཁྱེད་རྣམས་ལྟ་སྨོས་ཀྱང་ཅི་དགོས། ཞེས་གསུངས་པས། ཆོས་གོས་གསུམ་ལས་ལྷག་པ་མ་གནང་བས་གོས་ལྷག་པོ་སྤང་བ་དང༌། སྔ་དྲོ་ཁ་ཟས་རགས་པ་རྣམས་དང༌། ཕྱི་དྲོ་ཀ་ར་བུ་རམ་རྣམས་དང༌། སྦྲང་རྩི་དང་ཞུན་མར་དང༌། ཞག་ལ་སོགས་པའི་བཅུད་ཐམས་ཅད་གནང་བས་ཁམས་ཀྱིས་སྟོབས་འཕེལ་ཞིང་ཏིང་འཛིན་སྐྱེ་སྟེ། མདོར་ན་ཚུལ་ཁྲིམས་བསྲུངས་པས་ཀྱང་ཆགས་པའི་སྟོབས་འཕེལ་བར་འབྱུང་བ་ཡིན་གསུང༌། གསུམ་པ་གདམས་ངག་གང་ཡང་རུང་བ་དཔལ་ནཱ་རོ་པའི་ཆོས་དྲུག་གམ། ཞི་བྱེད་དམ། རྫོགས་ཆེན་ནམ། ཕྱག་རྒྱ་ཆེན་པོའམ། ཡི་དམ་གྱི་ལྷའམ། རྩ་རླུང་ཐིག་ལེ་གང་བསྒོམས་ཀྱང་ཕྱི་རོལ་གྱི་ཡུལ་གང་ལའང་མ་ཡེངས་པར་སེམས་ནང་དུ་གནས་པས་རླུང་ནང་དུ་ལོག དེས་གཏུམ་མོའི་མེ་འབར། དེས་ཁམས་ཐམས་ཅད་ཞུ་ནས་ཆགས་པའི་སྟོབས་འཕེལ་བ་ཡིན་ནོ། །བཞི་པ་ཐུགས་ཀྱི་དགོངས་པའི་གནད་ནི། གསང་སྔགས་སམ། ཚུལ་ཁྲིམས་སམ། གདམས་ངག་གང་རུང་གིས་བསྒྲུབས་པའི་འབྲས་བུ་དེ་བྱུང་བའི་དུས་སུ་འབད་པ་ཆེན་པོའི་སྙིང་རུས་ཀྱིས་བྱང་ཆུབ་ཀྱི་སེམས་མ་ཉམས་པ་གལ་ཆེ།

འདོད་ཆགས་ཀྱི་བསམ་པས་ཤོར་ན་དངོས་གྲུབ་ཤོར་བ་ཡིན། ཆགས་པ་སྤྱད་ན་དམ་ཚིག་ཉམས་ཏེ་རྡོ་རྗེ་མཁའ་འགྲོ་མ་རྣམས་ཀྱིས་བསད་དེ་ངན་སོང་དུ་འགྲོ། དུས་འདིར་བདུད་རིས་ཀྱི་ལྷས་ཀྱང་བར་ཆད་བརྩམ་པས་དེ་ལས་རྒྱལ་ན་དངོས་གྲུབ་ད་ལྟ་ཐོབ་པས། གསང་སྔགས་ཀྱི་མན་ངག་གི་གནད་རྣམས་དུས་དེར་ཡོད་པས་མན་ངག་ཆེ་ཆུང་དུས་འདིར་གསལ། ཆགས་ལམ་གྱི་རིགས་མང་པོའི་ནང་ནས། གཟུང་བ་དང༌། བཟློག་པ་དང༌། འགྲེམས་པ་ལ་སོགས་པའི་གདམས་ངག་དང༌། སྔགས་དང་རྫས་དང༌། འཁྲུལ་འཁོར་གྱི་བསྲུང་བ་ལ་སོགས་པ་མང་པོ་ཤེས་ཏེ་ཐུབ་པར་ཤིན་ཏུ་དཀའ། ངའི་གདམས་ངག་འདི་བཞིན་དུ་ཉམས་སུ་བླངས་པ་ན་ནུབ་མོ་རྨི་ལམ་ཚུན་ཆོད་ཐུབ་པར་འོང་བས་དབང་པོའི་སྒོ་བསྡམས་ནས་ཡུལ་ལ་མ་ཡེངས་པར་ཉམས་སུ་བླངས་པས་ཐེ་ཚོམ་མེད་པ་ཡིན་ནོ། །དེ་ལ་ཆོས་འདི་ལ་རྩ་བའི་གནད་ཀྱིས་ཚིག་ལའང་བཅུ་ཆོས་ཀྱི་བཀའ་རྒྱ་དང་འདྲ་བ་ཡིན་པས་གསང་བར་བྱ་བ་ཡིན་ཏེ། གདམས་ངག་གི་གནད་ཐུན་མོང་མ་ཡིན་པ་ཉོན་མོངས་པའི་དྲི་མ་སྦྱོང་བར་བྱེད་པ་ཡོན་ཏན་རིན་པོ་ཆེ་སྒྲུབ་པར་བྱེད་པ། བཀའ་གཉིས་པ་བཀའ་རྒྱ་དང་བཅས་པའི་མན་ངག་རྒྱ་དང་བཀའ་ནན་གཙིགས་དང་བཅས་པའི་ཡི་གེའི་སུམ་ཆོས་ཀྱི་མན་ངག་གསུམ་ནི། ཉོན་མོངས་པ་ལམ་དུ་གཏོང་བའི་མན་ངག བདེ་ཆེན་བྱང་ཆུབ་སེམས་ཀྱི་མན་ངག ཐེག་པ་ཆེན་པོ་གསང་སྔགས་ཀྱི་མན་ངག་གོ། རིས་ལ་མ་བཏབ་པ་རྡོ་རྗེ་འཆང་ཆེན་པོའི་ཐུགས་ཀྱི་དགོངས་པ་གཏན་ལ་ཕབ་པ། མཁའ་འགྲོ་མ་རྣམས་ཀྱི་སྲོག་གི་སྙིང་པོ་དེ་ཇི་ལྟར་གསུངས་པ་ལྟར་ཉམས་སུ་བླངས། ཡང་དང་པོ་ཉོན་མོངས་པ་ལམ་དུ་བྱེད་པའི་མན་ངག་ནི། ལམ་དུ་བཏང་བ་ནི་རང་ལ་ཉོན་མོངས་པ་དྲག་པོ་སྐྱེ་བའི་དུས་སུ་ཉོན་མོངས་པ་དེ་ཉིད་རང་གིས་ཤེས་པས་བཙིར་གྱིས་བཟུང་ལ་ཁབ་མིག་ཏུ་སྐུད་པ་བརྒྱུས་པའམ། གཞུ་བདུངས་པའི་ཚད་ཙམ་དུ་མ་ཡེངས་པར་བྱས་ལ་ལམ་དུ་གཏོང༌། ཡུན་ཤེས་རབ་སྙིང་པོ་ཚར་གཅིག་བཀླག་པའི་ཚད་ཙམ་དུ་གནད་ལ་དབབ།

དེ་ནས་གཉིས་པ་བྱང་ཆུབ་སེམས་ཀྱི་མན་ངག་ནི། བྱང་ཆུབ་མཆོག་ཏུ་སེམས་བསྐྱེད་དེ་གོང་དུ་སྤྱི་བོའི་གཙུག་ནས་རྐང་པའི་མཐིལ་ཡན་ཆད་ཀྱི་ཐིག་ལེ་གཡོ་བས། དེ་དུག་ལ་སྔགས་ཀྱིས་བཏབ་པས་སྨན་དུ་འགྱུར་བ་བཞིན་དུ་བྱང་ཆུབ་ཀྱི་སེམས་དང་གཉིས་སུ་མེད་པའི་བདེ་བར་རོ་གཅིག་པས་ཕྱི་རོལ་དུ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པའི་ཞལ་མཐོང་བའི་གནད་ཡོད། དེ་ནས་གསུམ་པ་ཐེག་པ་ཆེན་པོ་གསང་སྔགས་ཀྱི་མན་ངག་ནི། ཡི་དམ་ལྷ་བླ་མ་ཕྱག་རྒྱ་ཆེན་པོ་བསྒོམ་པའོ། ཡི་དམ་གྱི་ལྷ་བསྒོམས་པས་ཕྱག་མཚན་དང་གདན་དང༌། རྒྱན་དང་བ་སྤུའི་བུ་ག་ཚུན་ཆོད་གསལ་བར་ཐེ་ཚོམ་མེད། ལར་བུ་ཀུན་འདི་འདྲ་བའི་མན་ངག་གི་གནད་མེད་པར་རི་ཁྲོད་དུ་བསྡད་ཀྱང་སྟོང་སྡུག་ཡིན། གནད་འདི་ཡོད་ན་དངོས་གྲུབ་དང་ཡོན་ཏན་ཐམས་ཅད་ཐོབ་པ་ལ་ཚེགས་མེད། གནད་འདི་མེད་པ་ཉོན་མོངས་པ་མ་སྤངས་པར་འཚང་རྒྱ་བར་འདོད་ཀྱང་མི་འོང༌། འདི་ཡོད་ན་རང་ཉིད་ལྟོ་འགྲངས་པས་ཟས་ཟ་སྙིང་མི་འདོད་པ་དང་འདྲ་བར། རང་གི་ལུས་ལ་བདེ་བའི་སྟོབས་ཡོད་པས་གཞན་ཡུལ་ལས་མི་འཚོལ། རང་ཉིད་ལྟོགས་པ་ཟས་ལ་འདོད་པ་དྲག་པོ་འབྱུང་བ་བཞིན་དུ་རང་ལུས་ལ་བདེ་བ་མི་གནས་པས་ཡུལ་གཞན་ལ་འཚོལ་བའང་དེ་ཡིན་ནོ། །བཞི་པ་སྒྲིབ་པ་ཅི་ཙམ་ཞིག་འདག་ན་ཉོན་མོངས་པ་ཕྲ་བ་བག་ལ་ཉལ་དང་བཅས་པ་འདག་སྟེ། ནན་ཏན་ཆེན་པོས་ཉམས་སུ་བླངས་པས་ཡུལ་ལ་ཆགས་པའི་ཞེན་པ་ལོག་ཅིང༌། སེམས་ལ་བདེ་བ་ཆེན་པོ་རྒྱས་པས། སྣང་སྲིད་བདེ་བ་ཆེན་པོའི་རང་བཞིན་དུ་འཆར་ཏེ། དེ་ལྟར་བརྟག་གཉིས་ལས། བདེ་བ་དཀར་པོ་བདེ་བ་སེར། །བདེ་བ་དམར་པོ་བདེ་བ་ལྗང༌། །བདེ་བ་རྒྱུ་དང་མི་རྒྱུ་ཀུན། །ཞེས་གསུངས་པ་ཡིན་ནོ། །ལྔ་པ་འབྲས་བུ་ཐོབ་ན་གནས་སྐབས་སུ་ཕྲིན་ལས་བཞི་དང་གྲུབ་ཆེན་བརྒྱད་ལ་སོགས་པའི་ཡོན་ཏན་ཐམས་ཅད་དང༌། མཐར་ཐུག་རྡོ་རྗེ་འཛིན་པའི་གོ་འཕང་ཐོབ་པ་ལ་ཚེགས་མེད་དེ། རང་གི་མྱོང་བས་གྲུབ་པ་ཡིན།

དེ་རིང་གི་ཆོས་འདི་ལྟ་བུ་ཐོབ་ནས་ཁྱེད་རྣམས་རི་ཁྲོད་དུ་སྒྲུབ་པ་ལ་ནན་ཏན་གྱིས་དང༌། དངོས་གྲུབ་མི་ཐོབ་པའི་དོགས་པ་མེད་དེ། ལར་ཁྱེད་རྣམས་ལ་ཆོས་འདི་མི་འཆོར་བར་ང་རང་ལ་ཚུར་འཁོར་ནས་འོང་བར་འདུག་གསུངས་སོ། །དཔལ་ལྡན་ཆོས་རྗེ་བླ་མ་དམ་པའི་བཀའ། །ཟབ་མོ་གནད་ཀྱི་སྙིང་པོ་བསྡུས་པ་འདི། །དཔའ་བོ་མཁའ་འགྲོའི་སྲོག་སྙིང་ཡིན་པས་ན། །ཡི་གེར་བྲི་བར་འོས་པ་མ་ཡིན་ཀྱང༌། །སྐྱེས་ཆེན་གསུང་འདི་གཅོག་པར་མ་ནུས་པས། །འགྲོ་མགོན་ཞབས་ཀྱི་རྡུལ་ལ་རེག་པ་ཡི། །བན་སྡོམ་ཤེས་རབ་འབྱུང་གནས་ཞེས་བྱ་བས། །ཤིན་ཏུ་གུས་པས་གསོལ་བཏབ་ཡི་གེར་བཀོད། །འདི་ལ་འགལ་འཁྲུལ་ནོངས་པ་ཅི་མཆིས་པ། །མཉམ་མེད་བླ་མ་མཆོག་དང་དཀོན་མཆོག་གསུམ། །དཔའ་བོ་མཁའ་འགྲོ་ཆོས་སྐྱོང་ཐམས་ཅད་ཀྱིས། །ཐུགས་བརྩེར་དགོངས་ལ་བཟོད་པ་མཛད་པར་ཞུ། །དྲི་མེད་དགེ་བས་བླ་མེད་རྫོགས་སངས་རྒྱས། །སྐྱོན་མེད་བྱང་ཆུབ་མྱུར་དུ་ཐོབ་གྱུར་ནས། །མཚུངས་མེད་ཆོས་ཀྱི་འཁོར་ལོ་རབ་བསྐོར་ཞིང༌། །འགྲོ་བའི་སྡུག་བསྔལ་ཉོན་མོངས་གཅོད་པར་ཤོག །ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུའི་གདམས་པ་རྫོགས་སོ།། །། ༄། །སུམ་ཆོས་བཀའ་རྒྱ་མ།། རྗེ་རིན་པོ་ཆེའི་ཞལ་ནས། འདིར་ཐེག་པ་ཆེན་པོ་གསང་སྔགས་ཀྱི་བརྗོད་བྱ་ཉོན་མོངས་པ་ཐབས་ལམ་དུ་བྱེད་པ་ལ། དེ་ཡང་རྟེན་འབྲེལ་རིང་བའི་གནད་ལ་ཤིན་ཏུ་མཁས་དགོས་ཏེ། དཔེར་ན་སྲུབ་ཤིང་སྲུབ་སྟན་དང༌། སྐྱེས་བུའི་ལག་པའི་རྩོལ་བ་གསུམ་ལས་མེ་འབྱུང་ཞིང༌། མེ་དེ་བསྲུབ་ཤིང་ལས་ཀྱང་མ་ཡིན་ཏེ། སྲུབ་གདན་ལས་ཀྱང་མ་ཡིན། སྐྱེས་བུའི་ལག་པའི་རྩོལ་བ་ལས་ཀྱང་མ་ཡིན་ཏེ། རྟེན་འབྲེལ་ཚོགས་པ་ལས་མེ་འབྱུང་བ་དེ་བཞིན་དུ། གསང་སྔགས་ཀྱི་རྒྱུད་ནས་གསུངས་པའི་ལས་རྒྱ་མཚན་ཉིད་དང་ལྡན་པ་དང། རང་ལ་ཁམས་བྱང་ཆུབ་ཀྱི་སེམས་ཐིག་ལེའི་མཐུ་ཆེན་པོ་གནས་པ་དང༌། བླ་མ་དམ་པའི་གདམས་ངག་གི་གནད་གསུམ་གྱི་རྟེན་འབྲེལ་ཚོགས་པ་ལས།

བདེ་སྟོང་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པས་གསང་སྔགས་ཀྱི་ཡོན་ཏན་ཇི་སྙེད་ཅིག་འབྱུང་བ་དང། བླ་ན་མེད་པའི་བྱང་ཆུབ་ཐོབ་པ་ལ་དཀའ་ལས་མེད་པ་དེ། རྣལ་འབྱོར་བླ་ན་མེད་པའི་རྒྱུད་འདི་ནས། ལས་ཀྱི་ཕྱག་རྒྱའི་གནད་འདི་བྱུང་བས་ངོ་མཚར་བ་སྟེ། རྨད་དུ་བྱུང་བའི་ཐབས་བྱ་བ་ལགས་ཏེ། དེ་ལྟར་ཡང་བཅོམ་ལྡན་འདས་ཀྱིས། སྒྱུ་མ་དག་ནི་ཐམས་ཅད་ལས། །བུད་མེད་སྒྱུ་མ་ཁྱད་པར་འཕགས་གསུངས། །དེ་ལ་ལས་ཀྱི་ཕྱག་རྒྱ་ལ་བརྟེན་ནས། ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་འཆར་བར་བྱེད་པ་འདི། བཀའ་བརྒྱུད་རིན་པོ་ཆེ་འདི་ལ་དཔལ་ལྡན་ནཱ་རོ་པའི་ཁྱད་ཆོས་ཡིན། དེ་ཡང་དཔལ་ལྡན་ཕག་མོ་གྲུ་པས་ཀྱང༌། ང་འབུ་རང་མ་གཏོགས་པ་གཞན་སུ་ལ་ཡང་མ་གནང་བའི་རིགས་སུ་འདུག དེ་ལ་ལས་ཀྱི་ཕྱག་རྒྱ་ཡིད་ཀྱིས་བསྟེན་པ་དང། དངོས་སུ་བསྟེན་པ་གཉིས་ཡིན། དངོས་སུ་བསྟེན་པ་དེ་རབ་བྱུང་ལ་བཀག་ནས། ཡིད་ཀྱིས་བསྟེན་པའི་ཐབས་རྣམས་གསུངས་ཏེ་གཞན་དུ་གསལ། དངོས་སུ་བསྟེན་ཐབས་ཞལ་ལས་ཤེས་སོ། །རྫོགས་སོ།། །། ༄། །སུམ་ཆོས་རྣམ་དག་ཆོས་སྐུའི་འོད་ཟེར།། བླ་མ་རིན་པོ་ཆེ་ལ་གུས་པར་ཕྱག་འཚལ་ཞིང་སྐྱབས་སུ་མཆིའོ། །ཞལ་གྱི་གདམས་པ་འདི་ལ་དོན་རྣམ་པ་གཉིས་ཏེ། བཀའ་རྒྱ་མེད་པའི་ཆོས་དང༌། བཀའ་རྒྱ་དང་བཅས་པའི་ཆོས་སོ། །དང་པོ་ལ་རྣམ་པ་ལྔ་སྟེ། རྟེན་གྱི་གང་ཟག་དང་གཅིག ཉམས་སུ་བླངས་བའི་ཆོས་དང་གཉིས། ཉམས་སུ་བླང་པའི་ཐབས་དང་གསུམ༌། སྒྲིབ་པ་ཇི་ཙམ་འདག་པ་དང་བཞི། འབྲས་བུ་གང་ཐོབ་པ་དང་ལྔའོ། །དང་པོ་ནི། བརྩོན་འགྲུས་ཆེ་ལ་ཡིད་ཐུང་བ། ཉོན་མོངས་པ་ཤིན་ཏུ་རགས་པའི་གང་ཟག་ཡིན་ཏེ། རྒྱལ་པོ་ཨིནྡྲ་བྷོ་དྷི་ལྟ་བུ་ཡིན་གསུངས། དེ་ཡང་ཤམ་བྷ་ལའི་ཕོ་བྲང་དུ་རྒྱལ་པོ་ཨིནྡྲ་བྷོ་དྷི་ཡང་རྩེ་ན་བཞུགས་པའི་དུས་ན། དེ་བཞིན་གཤེགས་པ་འཁོར་དང་བཅས་པ་ནམ་མཁའ་ལ་གཤེགས་པ་མཐོང༌། འདི་སུ་ཡིན་ཞེས་བློན་པོ་ལ་དྲིས་པས། དེ་བཞིན་གཤེགས་པ་འཁོར་དང་བཅས་པ་རི་བོ་གངས་ཅན་ལ་བྱོན་ནས།

ད་ལྷོར་གཤེགས་པ་ཡིན་ཞེས་སོ། །འོ་ན་གསོལ་བ་བཏབ་ན་འབྱོན་ནམ་དྲིས་པ་དང༌། འབྱོན་པར་འོང་ཞེས་སོ། །དེར་ཞུ་བ་གསོལ་བ་དང༌། རྒྱལ་པོའི་ཕོ་བྲང་དུ་བྱོན། བསྙེན་བཀུར་རྒྱ་ཆེན་པོ་མཛད་པ་དང༌། ཆོས་ཞུས་པ་ལས། དེ་བཞིན་གཤེགས་པས་འདོད་པ་སྤོང་བའི་ཆོས་གསུངས་པས་རྒྱལ་པོའི་ཞལ་ནས། ལུམ་བིའི་ཚལ་ནི་ཉམས་དགའ་བར། །ཝ་ནི་སེང་གེ་གྱུར་ཀྱང་་ནི། །འདོད་པ་སྤངས་པའི་ཐར་པ་དེ། །གཽའུ་ཏམ་ནམ་ཡང་མི་འཚལ་ལོ། །ཞེས་ཟེར་བ་དང༌། འདོད་པ་སྤངས་མི་དགོས་པར་སངས་རྒྱ་བའི་ཐབས་ཡོད་གསུངས་པས། རྒྱལ་པོ་དགའ་ནས་ཞུ་བ་ཕུལ་བས། སེ་གོལ་ཅིག་གཏོགས་པ་ཙམ་གྱིས། དཔལ་གསང་བ་འདུས་པའི་དཀྱིལ་འཁོར་དུ་གྱུར་ནས་ཞལ་བསྟན། དེ་ནས་དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར། དཔལ་གསང་བ་འདུས་པའི་རྒྱུད་ཉན། ཉམས་སུ་བླངས་པས་མཆོག་གི་དངོས་གྲུབ་ཐོབ་ནས། དཔོན་སློབ་ཐམས་ཅད་མཁའ་སྤྱོད་དུ་གཤེགས་པ་ཡིན་གསུངས། ཉམས་སུ་བླངས་རྒྱུའི་ཆོས་དེ་ནི་ཐེག་པ་ཆེན་པོ་གསང་སྔགས་རྒྱུད་སྡེ་རིན་པོ་ཆེ་རྣམ་པ་བཞི། ཁྱད་པར་དུ་ཡང་རྣལ་འབྱོར་བླ་ན་མེད་པའི་རྒྱུད་ཡིན་གསུངས། ཉམས་སུ་བླངས་བར་བྱ་བའི་ཐབས་ནི། ཕུན་སུམ་ཚོགས་པ་ལྔའི་ཚུལ་དུ་ཉམས་སུ་བླངས་ཏེ། ཕྱི་ལྟར་བཤད་པའི་དབང་དུ་བྱས་ན། གནས་ཕུན་སུམ་ཚོགས་པ་ཤམ་བྷ་ལ་ལྟ་བུ། སྟོན་པ་ཕུན་སུམ་ཚོགས་པ་གསང་བ་འདུས་པ། ཆོས་ཕུན་སུམ་ཚོགས་པ་དཔལ་གསང་བ་འདུས་པའི་རྒྱུད། འཁོར་ཕུན་སུམ་ཚོགས་པ་དཔའ་བོ་དང་མཁའ་འགྲོ་བྱེ་བྲག་ཏུ་རྒྱལ་པོ་ཨིནྡྲ་བྷོ་དྷི་ལྟ་བུ། དུས་ཚེ་ཐུང་ནད་མང་སྙིགས་མ་ལྔ་བདོ་བའི་དུས་སོ། །ནང་ལྟར་བཤད་པའི་དབང་དུ་བྱས་ན། སྟོན་པ་ཕུན་སུམ་ཚོགས་པ་རང་ཉིད་ཡི་དམ་གྱི་ལྷ་བསྒོམ། འཁོར་དཔའ་བོ་དང་མཁའ་འགྲོ་རང་ཉིད་ཀྱི་ལ་ལུས་ལ་གནས་པའི་རྩ་དང་ཐིག་ལེ་ཉིད་དཔའ་བོ་དང་མཁའ་འགྲོའོ། །ཆོས་ཕུན་སུམ་ཚོགས་པ་དག་པ་བཞི། དུས་ཕུན་སུམ་ཚོགས་པ་ཉོན་མོངས་པ་ནམ་སྐྱེས་པའི་དུས་དེ་ཉིད་དུ་ཉམས་སུ་ལེན།

གནས་ཕུན་སུམ་ཚོགས་པ་ཡུལ་ཉི་ཤུ་རྩ་བཞི་ལ་སོགས་པ་ལྟ་བུ་གང་ན་ཏིང་ངེ་འཛིན་འཕེལ་བར་བྱེད་པའི་གནས་སོ། །ཆོས་ཕུན་སུམ་ཚོགས་པ་དགའ་བཞི་རྒྱུད་ལ་སྐྱེ་བར་བྱེད་པ་ལ། དེའི་རྒྱུ་མཐུན་རྣམ་པ་ལྔ་སྟེ། མཐུན་པའི་རྫས་དང༌། གནས་དང༌། དུས་དང༌། གྲོགས་དང༌། ས་མ་ཏིའོ། །དང་པོ་ནི་ཤ་ལྔ་བདུད་རྩི་ལྔ་དང༌། ད་བྱིད་ལ་སོགས་པའི་ཤ་དང༌། ཐབས་ཤེས་ཀྱི་རྫས་ཏེ་མདོར་ན་ལུས་ཟུང་ཐིག་ལེ་འཕེལ་བར་བྱེད་པའི་རྒྱུ་བཅུད་ལེན་གྱི་རྣམ་པ་ཇི་སྙེད་གསུངས་པ་རྣམས་བསྟེན་པར་བྱའོ། །གནས་ནི་ཉོན་མོངས་པ་འདོད་ཆགས་སྐྱེ་བར་བྱེད་པ་སྟེ། དེ་ནི་ཐིག་ལེ་འཕེལ་བར་བྱེད་པའི་རྒྱུ་ཅོང་ཞི་ལ་སོགས་པའི་རྫས་ནུས་པ་ཅན་ཡོད་པ་ཡིན་པས་བརྟུལ་ཞུགས་ཅན་གྱི་གནས་ཕུན་སུམ་ཚོགས་པ་ཡིན། དུས་ཉོན་མོངས་པ་ནམ་སྐྱེས་པའི་དུས་ལ་ཁྱད་དུ་འཕགས་ཏེ། བཅུ་དྲུག་འགྱུར་གྱིས་མི་ཕོད་པའི་ཏིང་ངེ་འཛིན་རྒྱུད་ལ་སྐྱེ་བར་འགྱུར་བ་ཡིན་ནོ། །གྲོགས་ནི་ཕོ་ཉའི་ལམ་པ་ཡིན་ན་ཕྱག་རྒྱ་བསྟེན་པ་ཡིན་ལ། གྲོལ་ལམ་པ་ཡིན་ན་མཐུན་རྐྱེན་སྒྲུབ་པའི་སྦྱིན་བདག་དང༌། ཉེ་གནས་ལ་སོགས་པ་ཡིན་ནོ། །ཏིང་ངེ་འཛིན་ལ་རྣམ་པ་གཉིས་ཏེ། བསྐྱེད་པའི་རིམ་པ་ནི་བདག་བྱིན་གྱིས་རློབ་པ་ལྷ་ཡབ་ཡུམ་ཞལ་སྦྱོར་དུ་བསྒོམས་པ་ལ་བརྟེན་ནས། བྱང་ཆུབ་ཀྱི་སེམས་འཕེལ་བ་དང་རྒྱས་པ་དང༌། བརྟན་པར་འགྱུར་བ་ཡིན་གསུངས། རྫོགས་པའི་རིམ་པ་ནི་འཁོར་ལོ་བཞི་ལ་བརྟེན་ནས། གཏུམ་མོ་དང༌། རྨི་ལམ་དང༌། འོད་གསལ་ལ་སོགས་པ་རིམ་པ་བཞིན་དུ་ཉམས་སུ་བླངས་པས། ཁམས་བྱང་ཆུབ་ཀྱི་སེམས་ཤིན་ཏུ་རྒྱས་པར་བྱེད་པ་ཡིན་གསུངས། མདོར་ན་དེ་རྣམས་ཀྱིས་བྱང་ཆུབ་སེམས་ཀྱིས་ཐིག་ལེ་འགྲུབ་པར་བྱེད་པ་ཡིན་ལ། དེ་ཡོད་ན་དགའ་བ་རྣམ་པ་བཞི་རྒྱུད་ལ་སྐྱེ་སྟེ། དེའི་གཙོ་བོ་སྤྲོས་མེད་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེ་བར་བྱེད་པ་ལ་ཚེགས་མེད་པ་ཡིན་ནོ། །སྒྲིབ་པ་གང་འདག་ན་ཤེས་བྱའི་སྒྲིབ་པ་འདག

འབྲས་བུ་གང་འཐོབ་ན་རྡོ་རྗེ་འཆང་ཆེན་པོའོ་གོ་འཕང་ཐོབ་སྟེ། དེ་རྣམས་ནི་ཐེག་པ་ཆེན་པོ་གསང་སྔགས་ཀྱི་ཉམས་སུ་ལེན་པ་སྤྱིའི་རྣམ་པར་བཞག་པའོ། །དེ་ལྟར་དབེན་པའི་གནས་སུ་ཉམས་སུ་བླངས་པས་ཏིང་ངེ་འཛིན་རྒྱུད་ལ་སྐྱེ། དེས་རླུང་ནང་དུ་ལོག་ནས་དྲོད་སྐྱེ། དེས་ཐིག་ལེ་ཁ་འབུས་ནས་བྱང་ཆུབ་ཀྱི་སེམས་རྒྱས། དེས་ཉོན་མོངས་པ་འདོད་ཆགས་རྒྱས་པས་ཉེས་པ་ཐམས་ཅད་ཀྱི་གཞིར་གྱུར་བ་ཡིན་གསུངས། འདིའི་དུས་སུ་བརྟུལ་ཞུགས་ཆེན་པོ་དགོས་པ་ཡིན་ཏེ། བོད་ལ་སྒོམ་ཆེན་མང་ཡང་གྲུབ་ཐོབ་ཉུང་བ་དེ། བརྟུལ་ཞུགས་ཆུང་བ་དང༌། གདམས་ངག་གི་གནད་མ་ཤེས་པས་ལན་པ་ཡིན་གསུངས། འདིའི་དུས་སུ་བརྟུལ་ཞུགས་ཅན་གྱི་གང་ཟག་གིས། བླ་མ་དམ་པའི་གདམས་ངག་ལ་བརྟེན་པ་ཉམས་སུ་བླང་ན་མྱུར་དུ་དངོས་གྲུབ་ཐོབ་པ་ཡིན་གསུངས། འདི་རྣམས་བཀའ་རྒྱ་མེད་པའི་ཆོས་ཡིན་གསུངས་སོ། །གཉིས་པ་བཀའ་རྒྱ་ཅན་གྱི་ཆོས་རྣམ་པ་གསུམ་སྟེ། དེ་ལ་ཉོན་མོངས་པ་ལམ་དུ་བྱེད་པ་ནི། ཉོན་མོངས་པ་གང་སྐྱེས་པ་ཐམས་ཅད་ལམ་དུ་བཏང་སྟེ། ལམ་དུ་བཏང་ལུགས་ནི་དཔེར་ན་འདོད་ཆགས་ལྟ་བུ་ཞིག་ལ་མཚོན་ན། འདོད་ཆགས་མངོན་འགྱུར་དྲག་པོ་རྒྱུད་ལ་སྐྱེས་པའི་དུས་སུ། བདག་གི་ཉོན་མོངས་པ་འདོད་ཆགས་འདིས། བདག་དང་ཁམས་གསུམ་གྱི་སེམས་ཅན་ཐམས་ཅད་ཀྱི་ཉོན་མོངས་པ་འདོད་ཆགས་ཐམས་ཅད་བདག་གི་འདིས་དག་པར་གྱུར་ཅིག་སྙམ་དུ་སྙིང་ཐག་པ་རུས་པའི་གཏིང་ནས་ལམ་དུ་བཏང་སྟེ། ལམ་དུ་ཐེངས་པའི་ཚད་ནི་བདེ་བས་ཤེས་པ་ཚིམ་པའམ། རོ་མྱོང་རྒྱུ་ཞིག་བྱུང་བའི་དུས་སུ་ལམ་དུ་ཐེངས་པ་ཡིན་གསུངས། དེས་འདོད་ཆགས་ཀྱི་རྣམ་པར་རྟོག་པ་དང་བྲལ་བའི་འབྲས་བུ་བདེ་བ་ཆེན་པོའི་ཏིང་ངེ་འཛིན་རྒྱུད་ལ་སྐྱེ་བ་ཡིན་གསུངས། དེས་ཉོན་མོངས་པ་ལམ་དུ་བྱེད་པའི་མན་ངག་གོ། །བདེ་ཆེན་བྱང་ཆུབ་སེམས་ཀྱི་མན་ངག་ནི། བདེ་བ་སྐྱེས་པའི་དུས་དེར་བྱང་ཆུབ་མཆོག་ཏུ་བསྐྱེད་པས། བྱང་ཆུབ་ཀྱི་སེམས་དང༌།

བདེ་བའི་ཏིང་ངེ་འཛིན་གཉིས་སུ་མེད་པར་འགྱུར་ཏེ། དེ་ལ་བདེ་ཆེན་བྱང་ཆུབ་སེམས་ཀྱི་མན་ངག་ཞེས་བྱ་སྟེ། བྱང་ཆུབ་ཀྱི་སེམས་ཚན་པོ་ཆེ་རྒྱུད་ལ་སྐྱེ་བ་ཡིན་གསུངས། གསུམ་པ་ཐེག་པ་ཆེན་པོ་གསང་སྔགས་ཀྱི་མན་ངག་ལ་གསུམ་སྟེ། ཡི་དམ་གྱི་ལྷ་བསྒོམ་པ་དང༌། བླ་མ་སྙིང་གི་དབུས་སུ་བསྒོམ་པ་དང༌། ཕྱག་རྒྱ་ཆེན་པོ་བསྒོམ་པའོ། །དང་པོ་ནི་བྱང་ཆུབ་ཀྱི་སེམས་ལ་རྐང་ཆོགས་མ་ཐག་ཏུ། རང་ལུས་ཡི་དམ་གྱི་ལྷ་གང་ཡིན་པ་དེར་བསྒོམ་ཏེ་དེ་ཡང་འདོད་ཆགས་མ་སྐྱེས་པའི་དུས་སུ་བསྒོམ་པ་དེ་བས་སྐྱེས་པའི་དུས་སུ་བསྒོམ་པས་སྔར་བས་བཅུ་དྲུག་འགྱུར་གྱིས་ཤིན་ཏུ་གསལ་བའི་ཏིང་ངེ་འཛིན་རྒྱུད་ལ་སྐྱེས་ཏེ། ཆེས་ཏེ་ཞལ་ཡང་མཐོང༌། མ་མཐོང་ཡང་མཐོང་བ་དང་འདྲ་བའི་ལྷ་ཤིན་ཏུ་གསལ་པོ་འབྱུང་བ་ཡིན་གསུངས། བླ་མ་དང་ཕྱག་རྒྱ་ཆེན་པོ་བསྒོམས་པ་ཡིན། བླ་མ་དང་ཕྱག་རྒྱ་ཆེན་པོ་སྒོམ་པ་ཡང་དེ་དང་འདྲ་འགྲེས་ཏེ། རྣམ་པར་རྟོག་པའི་རླུང་གི་མི་གཡོ་བའི་ཏིང་ངེ་འཛིན་ཡུན་རིང་དུ་གནས་པར་འགྱུར་བ་ཡིན་གསུངས། ཉོན་མོངས་པ་གཞན་ཡང་དེས་འགྲེས་ཏེ། ལམ་དུ་ཐེངས་ན་སྔར་བས་བཅུ་དྲུག་འགྱུར་གྱིས་གསལ་བའི་ཏིང་ངེ་འཛིན་དུ་འགྱུར་ཏེ་གཞན་མ་ཡང་དེ་བཞིན་དུ་ཤེས་པར་བྱའོ་གསུངས། ཞེ་སྡང་སྐྱེས་པའི་ལམ་དུ་ཐེངས་ན་དེ་དང་བྲལ་བའི་འབྲས་བུ་གསལ་བའི་ཏིང་ངེ་འཛིན་རྒྱུད་ལ་སྐྱེ་སྟེ། བྱང་ཆུབ་ཏུ་སེམས་བསྐྱེད་པས་གསལ་ཆེན་བྱང་ཆུབ་སེམས་ཀྱི་མན་ངག དེའི་རྗེས་ལ་ཡི་དམ་གྱི་ལྷ་བསྒོམ་པ་དེ་བཞིན་ནོ། །གཏི་མུག་ལམ་དུ་ཐེངས་པས་བྲལ་བའི་འབྲས་བུ་ལ། མི་རྟོག་པའི་ཏིང་ངེ་འཛིན་རྒྱུད་ལ་སྐྱེ། བྱང་ཆུབ་ཀྱི་སེམས་བསྒོམས་པས། རྟོག་མེད་བྱང་ཆུབ་སེམས་ཀྱི་མན་ངག་ཞེས་བྱ་བར་འགྱུར་ཏེ། ཉམས་སུ་ལེན་ལུགས་དང༌། གསལ་བ་ལ་སོགས་པའི་ཡོན་ཏན་གོང་མ་དང་འདྲ་བ་ཡིན་གསུངས། དེ་ཁོ་ན་བཞིན་དུ་ཉམས་སུ་བླངས་ན། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ཡིན་གསུངས།

ཚིག་གསུམ་པོ་འདི་ནི། རྗེ་རིན་པོ་ཆེ་ཉིད་ཀྱིས་ཐུགས་ལས་འཁྲུངས་པ། གཞན་ལས་ཁྱད་པར་དུ་འཕགས་པ་ཐུན་མོང་མ་ཡིན་པའི་ཆོས་ཡིན་པས་ན། བཀའ་རྒྱ་ཤིན་ཏུ་དམ་སྟེ། ཡར་བླ་མ་ལ་མི་བཤད། ཕར་གྲོགས་པོ་ལ་མི་བཤད། མར་སློབ་མ་ལ་གཉིས་ལས། ལྟོ་ཁ་ཡར་སྙིང་སྟོན། ཁ་ཕྱིར་སྟོན་པའི་སློབ་མ་ལ་མི་བཤད། གློ་སྙིང་བྲང་གསུམ་སྟོན་པའི་སློབ་མ་ལ་བཀའ་རྒྱ་མེད་པ་ཡིན་གསུངས། གང་ཟག་གསུམ་ལ་གནང་བའི་ཆོས་ཀྱི་རིམ་པ་ཕོག་པ་ཡིན་པས། རྣལ་འབྱོར་པས་འདི་ཤེས་དགོས། གོ་དགོས་གསུངས། རྫོགས་སོ། །། །། ༄། །སུམ་ཆོས་ཞལ་གདམས་བདེ་ཆེན་མཁའ་འགྲོའི་སྲོག་སྙིང་དྲི་མ་མེད་པའི་གསུང་གི་བདུད་རྩི།། ཨོཾ་སྭ་སྟི། དུག་ལྔ་ཡེ་ཤེས་ལྔ་དང་རྒྱལ་བ་ལྔར། །མ་སྤངས་གདོད་ནས་སངས་རྒྱས་བཅོམ་ལྡན་འདས། །ཧེ་རུ་ཀ་དཔལ་བླ་མ་རྡོ་རྗེ་འཆང༌། །ལྷུན་གྲུབ་བདེ་ཆེན་རིན་ཆེན་ཞབས་ལ་འདུད། །ཀུན་ཀྱང་ཚེ་འདིར་མཆོག་གི་སྐུ་ཐོབ་ཕྱིར། །དེ་ཡི་གདམས་ངག་ཅུང་ཟད་བདག་གིས་ཡི་གེར་བྲི། །དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ། བླ་མ་རིན་པོ་ཆེའི་ཞལ་སྔ་ནས། འདི་ལྟར་ཐུབ་པ་ཆེན་པོ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་རྒྱུ་དང་པོ་བྱང་ཆུབ་མཆོག་ཏུ་སེམས་བསྐྱེད་དེ། བར་དུ་བསྐལ་པ་དཔག་ཏུ་མེད་པར་བསོད་ནམས་དང་ཡེ་ཤེས་ཀྱི་ཚོགས་བསགས། ཐ་མ་རྡོ་རྗེ་གདན་གྱི་སྤོ་ལ། སྲོད་ལ་གཉུག་མ་བྱམས་ཆེན་གྱི་ཏིང་ངེ་འཛིན་གྱིས་བདུད་བཏུལ། ཐོ་རངས་འོད་གསལ་ཆེན་པོ་ཡེ་ཤེས་ཀྱིས་ཤེས་བྱའི་སྒྲིབ་པའི་བུད་ཤིང་མ་ལུས་པར་བསྲེགས་ནས། བླ་ན་མེད་པའི་བྱང་ཆུབ་ཏུ་སངས་རྒྱས་པས་སངས་རྒྱས་བཅོམ་ལྡན་འདས། དེས་རིགས་ཅན་རྣམ་པ་གསུམ་ལ་ཆོས་ཀྱི་འཁོར་ལོ་རྣམ་པ་གསུམ་སྐོར་བ་ཡིན། དེ་ཡང་རྒྱས་པར་ཕྱེ་ན། ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་་སྒོ་མོ་བརྒྱད་ཁྲི་བཞི་སྟོང་གསུངས། མདོར་བསྡུས་ན་ཉོན་མོངས་པ་ཆགས་སྡང་རྨོངས་གསུམ་དུ་འདུས་པས།

ཆོས་ཀྱི་སྒོ་མོ་ཡང་སྡེ་སྣོད་གསུམ་དུ་འདུས། དེ་ཡང་འདོད་ཆགས་ཀྱི་གཉེན་པོར་འདུལ་བའི་སྡེ་སྣོད། ཞེ་སྡང་གི་གཉེན་པོར་མདོ་སྡེའི་སྡེ་སྣོད་གསུངས། གཏི་མུག་གི་གཉེན་པོར་མངོན་པའི་སྡེ་སྣོད་གསུངས་པ་ཡིན། འདིར་ཉམས་སུ་ལེན་པའི་དུས་སུ་ལྷག་པ་ཚུལ་ཁྲིམས་ཀྱི་བསླབ་པས་འདོད་ཆགས་སྤོང༌། ལྷག་པ་ཏིང་ངེ་འཛིན་གྱི་བསླབ་པས་ཞེ་སྡང་སྤོང༌། ལྷག་པ་ཤེས་རབ་བསླབ་པས་གཏི་མུག་སྤོང༌། དེ་བསླབ་པ་གསུམ་གྱིས་ཉམས་སུ་ལེན་པ་ལ་ཐེག་པ་ཆུང་ངུ་དང་ཐེག་པ་ཆེན་པོ་ཉམས་སུ་ལེན་པ་གཉིས། ཐེག་པ་ཆུང་ངུ་བ་རང་ཉིད་ཞི་བདེ་འདོད་པའི་བསམ་པས། བསླབ་པ་གསུམ་ཉམས་སུ་བླངས་ཀྱང་བསམ་པ་དེ་འགྲུབ་པས་ཉན་ཐོས་དང་རང་སངས་རྒྱས་ཀྱི་བྱང་ཆུབ་མ་གཏོགས་པ། བླ་ན་མེད་པའི་བྱང་ཆུབ་མི་ཐོབ། རྒྱུ་མེད་པའི་འབྲས་བུ་མི་སྲིད། རྣམ་པ་ཐམས་ཅད་མཁྱེན་པའི་སངས་རྒྱས་འབྱུང་བ་ལ་རྒྱུ་དང་པོ་བྱང་ཆུབ་མཆོག་ཏུ་སེམས་བསྐྱེད་དགོས་ཏེ། བྱང་ཆུབ་ཀྱི་སེམས་ཡོད་ན་སངས་རྒྱས་ཡོད། བྱང་ཆུབ་ཀྱི་སེམས་མེད་ན་སངས་རྒྱས་མེད། འདི་མེད་ན་མི་འབྱུང་བའི་རྒྱུ་འབྲས་བྱ་བ་ཡིན། ཐེག་པ་ཆེན་པོ་ལ་བྱང་ཆུབ་ཀྱི་སེམས་བསླབ་པ་རིན་པོ་ཆེ་གསུམ་ཉམས་སུ་བླངས་པས། བསམ་པ་དེ་འགྲུབ་པས་དེའི་འཕྲིན་ལས་མི་འཛད་ཅིང༌། སེམས་ཅན་མ་ཟད་ཀྱི་བར་དུ་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་མྱུར་དུ་རྫོགས་པའི་སངས་རྒྱས་ཐོབ་པར་བྱེད་པ་འོང༌། ཐེག་ཆེན་པོ་ལའང་གཉིས། མཚན་ཉིད་ཕ་རོལ་ཏུ་ཕྱིན་པའི་ཐེག་པ་དང༌། གསང་སྔགས་རྡོ་རྗེའི་ཐེག་པ་གཉིས། མཚན་ཉིད་ཕ་རོལ་ཏུ་ཕྱིན་པའི་ཐེག་པ་ལ། འདོད་ཆགས་ཀྱི་གཉེན་པོར་མི་སྡུག་པ་བསྒོམ་པ་དང༌། ཞེ་སྡང་ལ་བྱམས་པ། གཏི་མུག་ལ་རྟེན་འབྲེལ། དེ་ལྟར་སྤང་བྱ་གཉེན་པོས་སྤོང་ཞིང༌། བསྐལ་པ་གྲངས་མེད་པ་གསུམ་ན་སངས་རྒྱ། འོ་ན་ལྷན་ཅིག་སྐྱེས་པའི་ཡེ་ཤེས་ངོ་སྤྲོད་པ་མེད་དམ་བྱས་པ་ལ། དེ་ཡོད་དེ་རྟོགས་པར་བྱེད་པ་ལ་ཁྱད་ཡོད་པ་ཡིན་ཏེ།

ཐེག་པ་ཆེན་པོ་གསང་སྔགས་ཐབས་མང་བས་ཁྱད་པར་དུ་འཕགས་པ་ཡིན། ཐབས་ཟབ་ཤོས་ཐབས་ཆེ་བས་ཁྱད་པར་དུ་འཕགས་པ་ཡིན་པས། ཚེ་གཅིག་གི་རྫོགས་པའི་བྱང་ཆུབ་ཏུ་སངས་རྒྱས་པ་ཡིན་ཏེ། དེ་ལྟར་ཡང་སིདྡྷི་ཀ་ར་ལེགས་པར་གྲུབ་པའི་རྒྱུད་ལས། ཐབས་མང་དཀའ་བ་མེད་པ་དང༌། །དབང་པོ་རྣོན་པོའི་དབང་བྱས་པས། །སྔགས་ཀྱི་ཐེག་པ་ཁྱད་པར་འཕགས། །བྱ་བ་གསུངས། ཕ་རོལ་ཏུ་ཕྱིན་པའི་ཐེག་པས་ཉོན་མོངས་པ་རགས་པ་འདུལ་བ་ཡིན། སྔགས་ཀྱིས་ཕྲ་བ་བག་ལ་ཉལ་དང་བཅས་པ་འདུལ། ཐེག་པ་ཆེན་པོ་གསང་སྔགས་ཀྱི་ཐབས་ཁྱད་པར་ཅན་གྱིས་ཉོན་མོངས་པ་ལམ་དུ་བྱེད་པ་ཡིན། ཐབས་གང་ཡིན་སྙམ་ན། བཅོམ་ལྡན་འདས་ཀྱིས་འདོད་ཆགས་ཆེ་འབྲིང་བཞི་ལམ་དུ་བྱེད་པ་ལ། རྒྱུད་སྡེ་རིན་པོ་ཆེ་བཞི་གསུངས་པ་ལགས་ཏེ། དེ་ལྟར་བཅོམ་ལྡན་འདས་ཀྱིས། ལྟས་དང་རྒོད་དང་ལག་འཆང་དང༌། གཉིས་གཉིས་འཁྱུད་དང་སྦྱོར་སོགས་ཀྱིས། །གསུངས་པས། དེ་ལ་གཞན་འཕྲུལ་དབང་བྱེད་ཀྱི་ལྷ་རྣམས་གཅིག་ལ་གཅིག་ཆགས་པ་སྐྱེས་པའི་དུས་སུ། ཕན་ཚུན་གཅིག་ལ་གཅིག་བལྟས་པས་ཆགས་པའི་གདུང་བ་སྤྱོད་པར་བྱེད། དེ་ལམ་དུ་བྱེད་པ་ལ་བཅོམ་ལྡན་འདས་ཀྱིས་བྱ་བའི་རྒྱུད་གསུངས། དེ་ཉམས་སུ་ལེན་པའི་རྣལ་འབྱོར་པས་བལྟས་པས་ཚིམ་པའི་འདོད་ཆགས་དེ་མི་སྤོང་བར་ལམ་དུ་བྱེད་པ་ལ་ཡི་དམ་གྱི་ལྷ་ཡབ་ཡུམ་ཕན་ཚུན་བལྟ་བ་བསྒོམ་པ་ཡིན་ནོ། །འཕྲུལ་དགའ་བ་རྣམས་ལྷ་ཕོ་མོ་ཆགས་པ་སྐྱེས་པའི་དུས་སུ་ཕན་ཚུན་རྒོད་པས་ཆགས་པའི་གདུང་བ་སྤྱོད་པར་བྱེད། དེ་ལམ་དུ་བྱེད་པ་ལ་སྤྱོད་པའི་རྒྱུད་གསུངས། འདིར་ཉམས་སུ་ལེན་པའི་རྣལ་འབྱོར་པས་ཡི་དམ་གྱི་ལྷ་ཡབ་ཡུམ་ཕན་ཚུན་བཞད་པར་བསྒོམ་པ་ཡིན། དགའ་ལྡན་གྱི་ལྷ་ཕོ་མོ་གཉིས་ཆགས་པ་སྐྱེས་པའི་དུས་སུ་ལྷ་ཕོ་མོ་གཉིས་ཀྱི་ལག་པའི་མཐིལ་དུ་པད་མ་རེ་རེ་སྐྱེས་ནས་འོང་བ་ཡིན་པར་འདུག དེ་ཕུར་བས་འདོད་ཆགས་ཀྱིས་གདུངས་པ་སྤྱོད་པར་བྱེད། དེ་ལམ་དུ་བྱེད་པ་ལ་རྣལ་འབྱོར་གྱི་རྒྱུད་གསུངས།

འདི་ཉམས་སུ་ལེན་པའི་རྣལ་འབྱོར་པས་ཡི་དམ་གྱི་ལྷ་ཡབ་ཡུམ་ཕྱག་བཅངས་པ་སྒོམ་པ་ཡིན། སུམ་ཅུ་རྩ་གསུམ་མན་ཆོད་ཀྱི་འདོད་པའི་ཁམས་ཀྱི་ལྷ་མི་རྣམས་ཀྱིས་ཕོ་དང་མོ་ཆགས་པ་སྐྱེས་པའི་དུས་སུ། གཉིས་གཉིས་འཁྱུད་པའི་སྦྱོར་བས་འདོད་ཆགས་ཀྱི་གདུངས་པ་སྤྱོད་པར་བྱེད། འདོད་ཆགས་དེ་ལམ་དུ་བྱེད་པ་ལ། བཅོམ་ལྡན་འདས་རྡོ་རྗེ་འཆང་ཆེན་པོས་རྣལ་འབྱོར་བླ་ན་མེད་པའི་རྒྱུད་གསུངས། འདིར་ཉམས་སུ་ལེན་པའི་རྣལ་འབྱོར་པས་གཉིས་གཉིས་འཁྱུད་པས་ཚིམ་པའི་འདོད་ཆགས་དེ་མི་སྤོང་བར་ལམ་དུ་བྱེད་པས། ཡི་དམ་གྱི་ལྷ་བསྒོམ་པ་ཡང་ཡབ་ཡུམ་ཞལ་སྦྱོར་འཁྱུད་པ་བསྒོམ་པ་ཡིན། དེ་མིན་པ་ལྟར་སྒོམ་པ་མིན་ཏེ། རང་གི་ཐ་མལ་པའི་ལུས་ངག་ཡིད་གསུམ་པོ་འདི་གདོད་མ་ནས་སངས་རྒྱས་ཀྱི་སྐུ་གསུང་ཐུགས་སུ་ལྷན་ཅིག་སྐྱེས་པར་འདོད་དེ། དེ་ལྟར་ཡང་འཇིག་རྟེན་མགོན་པོ་དཔལ་ལྡན་ཕག་མོ་གྲུ་པའི་ཞལ་སྔ་ནས་རྒྱུད་སྡེ་རིན་པོ་ཆེ་བཞི་ནི། བྱ་བའི་རྒྱུད་སྤྱོད་པའི་རྒྱུད་དང་བླ་མེད་དོ། །དང་པོ་ལུས་སྤྱོད་གཙོ་བོར་སྟོན། །གཉིས་པ་ངག་སྤྱོད་གཙོ་བོར་སྟོན། །གསུམ་པ་སེམས་སྤྱོད་གཙོ་བོར་སྟོན། །བཞི་པ་ལྷན་སྐྱེས་འབའ་ཞིག་གོ། །བྱ་བ་གསུངས་པས། རྣལ་འབྱོར་བླ་ན་མེད་པའི་རྒྱུད་ཀྱི་བཞེད་པས་སྐུ་ལྷན་ཅིག་སྐྱེས་པ། གསུང་ལྷན་ཅིག་སྐྱེས་པ། ཐུགས་ལྷན་ཅིག་སྐྱེས་པ་གསུངས་སོ། །སྐུ་ལྷན་ཅིག་སྐྱེས་པ་ནི། རང་གི་རྡོ་རྗེའི་ལུས་འདི་ཕུང་པོ་ལྔ་རྒྱལ་བ་རིགས་ལྔ། འབྱུང་བ་བཞི་ལྷ་མོ་བཞི། ལྷན་ཅིག་སྐྱེས་པ་དེ་ལྟར་ཡང༌། མདོར་ན་ཕུང་པོ་ལྔ་རྣམས་ནི། སངས་རྒྱས་ལྔར་ནི་རབ་ཏུ་གྲགས། །ཞེས་གསུངས་སོ། །ལུས་འདི་ལ་རྩ་དང་རླུང་དང་ཐིག་ལེ་ལ་སོགས་པ་འདི་རྣམས་ཀྱང༌། ཡང་དག་པར་རྫོགས་པའི་སངས་རྒྱས་ཀྱི་ལྷན་ཅིག་སྐྱེས་པའི་སྐུ་ཡིན་ཏེ། རྩ་འདི་རྣམས་ཀྱང་འཁོར་ལོའི་མདུད་པའམ། ལ་ལ་ནི་ལྷ་ཡབ་ཡུམ། དེ་བཞིན་དུ་ཐིག་ལེ་དཀར་པོ་ཐབས། དམར་པོ་ཤེས་རབ།

རླུང་གི་དབང་དུ་བྱས་ན། རྩ་བའི་རླུང་ལྔ། ལྷ་ཡབ་རིགས་ལྔར་གསུངས་པ་དང༌། འབྱུང་བ་བཞིའམ་ལྔ་སྟེ་ཡུམ་བཞིའམ་ལྔར་གསུངས་ཏེ། མདོར་བསྡུས་པར་གྱུར་ན། རྡོ་རྗེའི་ལུས་འདི་ལ་གདོད་མ་ནས་ཡང་དག་པར་རྫོགས་པའི་སངས་རྒྱས་ཀྱི་སྐུ་ལྷན་ཅིག་སྐྱེས་པ། གསུང་ལྷན་ཅིག་སྐྱེས་པ་ངག་གིས་ཅི་སྨྲ་བ་ཐམས་ཅད་ཨཱ་ལི་ཀཱ་ལིའི་ཐབས་ཤེས་རབ་གཉིས་མེད་སངས་རྒྱས་ཀྱི་གསུངས་དུ་གནས། ཐུགས་ལྷན་ཅིག་སྐྱེས་པ་རང་གི་སེམས་གདོད་མ་ནས་ཆོས་ཀྱི་སྐུ་ཡིན་ཞིང༌། རྐྱེན་ལས་སྐྱེས་པའི་རྣམ་པར་རྟོག་པ་དེ་ཐབས་ཡིན། དེའི་རང་བཞིན་སྟོང་པ་སྟེ་ཤེས་རབ་སྟེ་ཤེས་རབ་ཡུམ། དེ་ལྟར་ལྷན་ཅིག་སྐྱེས་པ་སངས་རྒྱས་ཀྱི་ཐུགས་སུ་གནས་པས། གདོད་མ་ནས་སངས་རྒྱས་ཡིན་ཞེས་ངོ་སྤྲད་དོ། །དེ་ལ་ཁ་ཅིག་ན་རེ། །ལུས་སངས་རྒྱས་ཀྱི་སྐུར་བསྟན་པ་འདི། དོན་ཅི་ཡིན་ཟེར་བ་ཡོད་དེ་མ་གོ་བ་ཡིན། འདི་དོན་རང་གི་མཚན་ཉིད་ཡིན། འོ་ན་ཡོན་ཏན་མེད་ཟེར་ན། ནོར་བུ་རིན་པོ་ཆེ་ཡིན་པ་ལ་རང་གི་དགོས་འདོད་འབྱུང་བར་རིགས། མགོ་བྲེ་རང་གིས་མཆོད་པ་བྱས་པས་འོང་ཟེར་ན། འདིར་ཡང་སྦྱངས་པས་འོང་བྱས། དེ་ལྟར་གདོད་མ་ནས་སངས་རྒྱས་ཀྱི་སྐུ་གསུང་ཐུགས་ཡིན་པ་དེ། མཚན་ཉིད་ལྡན་པའི་བླ་མ་དང་འཕྲད་པའི་དུས་སུ། རང་གི་ལུས་ངག་ཡིད་གསུམ་སྐུ་གསུང་ཐུགས་སུ་ངོ་སྤྲད་ནས་ཉོན་མོངས་པ་མི་སྤོང་བར་དེ་ཉིད་ཐབས་མཁས་པས་ཉམས་སུ་བླངས་པས་རྫོགས་པའི་བྱང་ཆུབ་ཚེ་གཅིག་གི་ཐོབ་པ་ཡིན། དེ་ལྟར། འདོད་ཆགས་ཉིད་ཀྱིས་འདོད་ཆགས་འདག །བྱ་བ་གསུངས། ཉོན་མོངས་པ་མ་སྤངས་པར་དེ་ཉིད་སངས་རྒྱས་སུ་དག་པ་ཡིན་ཏེ། དེ་ལ་གསུམ། ཆོས་ཀྱི་སྐུ་རྣམ་པར་དག་པ་དང༌། ལོངས་སྤྱོད་རྫོགས་པའི་སྐུ་རྣམ་པར་དག་པ་དང༌། སྤྲུལ་པའི་སྐུ་རྣམ་པར་དག་པའོ། །དེ་ལ་ཆོས་ཀྱི་སྐུ་རྣམ་པར་དག་པ་ནི། ཉོན་མོངས་པ་རྟོགས་པས་ཁྱད་པར་དུ་བྱས་པ་ཡིན་ཏེ། ཉོན་མོངས་པ་གསུམ་སྐྱེས་པའི་སྐྱེ་མེད་ཆོས་ཀྱི་སྐུར་རྟོགས་པ་ཡིན།

སློབ་དཔོན་དཔལ་ལྡན་ནཱ་རོ་པའི་ཞལ་སྔ་ནས། འདོད་ཆགས་བདེ་ཆེན་ཟུང་དུ་འཇུག །ཞེ་སྡང་འོད་གསལ་ཟུང་དུ་འཇུག །གཏི་མུག་རྟོག་མེད་ཟུང་དུ་འཇུག །བྱ་བ་གསུངས། འདོད་ཆགས་རང་བྱུང་གི་ཡེ་ཤེས་ཆེན་པོར་བྱ་བ་དང། སྐུ་གཉིས་ཐབས་མཁས་པས་ཁྱད་པར་དུ་བྱས་པའོ། །ལོངས་སྤྱོད་རྫོགས་པའི་སྐུ་རྣམ་པར་དག་པ་ནི། ཞེ་སྡང་རྣམ་པར་དག་པ་རྡོ་རྗེ་མི་བསྐྱོད་པ། འདོད་ཆགས་རྡོ་རྗེ་མགོན་པོ་ཚེ་དཔག་ཏུ་མེད་པ་དང༌། གཏི་མུག་རྡོ་རྗེ་བཅོམ་ལྡན་འདས་རྣམ་པར་སྣང་མཛད་དུ་བྱས། སྤྲུལ་པའི་སྐུ་རྣམ་པར་དག་པ་ནི་སེམས་ཅན་གྱི་ཁམས་གང་ལ་གང་འདོད་དུ་འོང་བ་ཡིན་ཏེ། དམན་པའི་སྤྲུལ་པ་དང༌། མཆོག་གི་སྤྲུལ་པ་བསམ་གྱིས་མི་ཁྱབ་པ་འོང་བ་ཡིན། དེ་ལྟར་ཡིན་པའི་ཤིང་ཕུང་ཆེ་ན་མེ་ཕུང་ཆེ། གསུངས། ཉོན་མོངས་པ་ཆེ་ན་ཡེ་ཤེས་ཆེ། བཅོམ་ལྡན་འདས་ཀྱི་ཞལ་ནས། དེ་ལ་ཤར་ཕྱོགས་མངོན་པར་དགའ་བའི་ཞིང་ཁམས་སུ། བསྐལ་པ་སུམ་ཅུ་རྩ་གསུམ་དུ་བྱང་ཆུབ་སེམས་དཔའི་སྤྱོད་པ་སྤྱད་པ་ལས། འདིར་སྔ་དྲོ་གཅིག་དཀའ་བ་སྤྱད་པ་ལ་ཡང་བསོད་ནམས་ཆེ་གསུང༌། དེའི་རྒྱུ་མཚན་གང་ཡིན་ན་ཉོན་མོངས་པ་འདོད་ཆགས་ཤིན་ཏུ་རགས་པ་ཡིན་ཏེ། བག་ལ་ཉལ་མེད་པར་མངོན་གྱུར་དུ་སྐྱེ་བ་ཡིན། ཁྱོད་རང་རྣམས་ལྟ་བུ་ཡིན། དེ་ལ་ཆོས་ཇི་ལྟ་བུ་ཞིག་བསྟན་བྱས་པ་ལ། དཔལ་ཕག་མོ་གྲུ་པའི་ཞལ་སྔ་ནས། བརྩོན་འགྲུས་ཆེ་ལ་ཡིད་ཐུང་བའི། །དེ་ལ་གསང་སྔགས་རྡོ་རྗེའི་ཐེག་པ་བསྟན་གསུངས། དེ་ལ་རྣལ་འབྱོར་བླ་ན་མེད་པའི་རྒྱུད་འདི་རྒྱུད་སྡེ་འོག་མ་གསུམ་པོ་ལས་ཟབ་པ་ཡིན་གསུངས། དེ་ཡང་རང་གི་རྒྱུད་ལ་མངོན་གྱུར་དུ་སྐྱེས་པའི་ཉོན་མོངས་པ་འདི་ལམ་དུ་བྱེད་པའི་སྔགས་ཀྱི་རང་སྐད་ཅི་ཙམ་དུ་ཉོན་མོངས་པ་ཆེ་བ་ཙམ་དུ། ཐབས་མཁས་པས་ཉམས་སུ་བླངས་པས་གཉེན་པོ་རང་གཟུགས་སུ་འགྱུར་བས། ཚེ་གཅིག་གི་སངས་རྒྱས་པའི་རྒྱུ་མཚན་ཡང་དེ་ཡིན་ནོ། །འདི་སྤྱིའི་ཆིངས་ཡིན། འདི་ལ་ས་བཅད་ཀྱི་དམིགས་པ་ལྔ་བྱས་པས།

ཁྱེད་ཀྱིས་འཛིན་བདེ་བ་ཡིན་པས་ཟུང་དུ་གསོལ་ཞིག རྟེན་གྱི་གང་ཟག་ཇི་ལྟ་བུ། དམ་པའི་ཆོས་གང་ཡིན་པ། ཉམས་སུ་བླངས་པའི་ཚུལ་ལུགས། སྒྲིབ་པ་ཇི་ཙམ་འདག་པ། འབྲས་བུ་གང་ཐོབ་པའོ། །རྟེན་གྱི་གང་ཟག་གི་དབང་དུ་བགྱིས་ན། འདོད་ཆགས་ཆེན་པོ་ལྡན་པའི་གང་ཟག སློབ་དཔོན་རྒྱལ་པོ་ཨིནྡྲ་བྷོ་དྷི་ལྟ་བུ་ཡིན། དེ་བཞིན་དུ་ཁྱེད་རང་རྣམས་ཀྱང་འདོད་ཆགས་ཆེན་པོ་ད་ལྟ་རང་སངས་རྒྱས་པ་བས་ཀྱང༌། ཆགས་པ་ཐེངས་གཅིག་སྤྱོད་པ་ལ་དགའ་བའི་འདོད་ཆགས་ཆེན་པོ་དང་ལྡན་པས་ངའི་གཅིག་ཤོས་འདིར་འབྱུང་བ་ཡིན། དེ་ལྟར་རྟེན་གྱི་གང་ཟག་ནི། འདོད་ཆགས་ཆེན་པོ་དང་ལྡན་པ། སློབ་དཔོན་རྒྱལ་པོ་ལྟ་བུའོ། །ད་གཉིས་པ་དམ་པའི་ཆོས་གང་ཡིན་པ་ནི་རྣལ་འབྱོར་བླ་ན་མེད་པའི་རྒྱུད། འདོད་ཆགས་ལམ་དུ་བྱེད་པའི་ཐབས་འདི་རྣམས་ཡིན་ཏེ། ཐེག་པ་ཆེན་པོ་གསང་སྔགས་ཀྱི་ལུགས་ཀྱི་འཁོར་འདས་ཀྱི་ཡོན་ཏན་ཐམས་ཅད་འདོད་ཆགས་འདི་ལ་གནད་དུ་སོང་བས་འོང་བར་བཞེད། དམ་པའི་ཆོས་འདོད་ཆགས་ཆོས་ཀྱིས་སྦས་པས་ཉམས་སུ་བླངས་བའི་ཚུལ་ལུགས་རྣམ་པ་ལྔ་ལ། ཕུན་ཚོགས་ལྔས་ཉམས་སུ་བླངས་བ་དང་གཅིག ཚུལ་ཁྲིམས་རིན་པོ་ཆེ་དང་གཉིས། གཏུམ་མོ་ཙཎྜ་ལི་དང་གསུམ། ཕྱག་རྒྱ་ཆེན་པོའི་གདམས་ངག་གིས་རིགས་ཐ་དད་པ་དང་བཞི། ང་རང་གིས་ཞེ་འདོད་དང་ལྔ་ཡིན། དེ་ལ་དང་པོ་ཕུན་སུམ་ཚོགས་པ་ལྔས་ཉམས་སུ་ལེན་པ་ནི། སྟོན་པ་ཕུན་སུམ་ཚོགས་པ་དང༌། ཆོས་ཕུན་སུམ་ཚོགས་པ། གནས། འཁོར། དུས་ཕུན་སུམ་ཚོགས་པ་ལྔ། དེ་ལ་སྟོན་པ་ནི་དྲུག་པ་རྡོ་རྗེ་འཆང་ཆེན་པོ། ཧེ་རུ་ཀ་ཡབ་ཡུམ་ཞལ་སྦྱོར་རམ། ལྷ་ཕོ་རེང་མོ་རེང་བསྒོམ་ཀྱང་འདོད་ཆགས་སྐྱེ། ཆོས་ནི་དགའ་བ་རྣམ་པ་བཞི་ཡིན་ཏེ། དེ་ཡང་དགའ་བ། མཆོག་ཏུ་དགའ་བ་དང༌། དགའ་བྲལ་དང༌། ལྷན་ཅིག་སྐྱེས་པའི་དགའ་བ་དང༌། དེ་ཡང་བལྟ་བ་དང་རེག་པ་དང༌། འོ་བྱེད་པ་དང༌། ནུ་མ་ཉེད་པ་ལ་སོགས་པས་ཉམས་ཅི་སྐྱེ་བྱེད་པ་དགའ་བ། རྡོ་རྗེ་དང་པདྨ་སྙོམས་པར་འཇུག་པས་ཉམས་ཅི་སྐྱེ་བྱེད་པ་ཐམས་ཅད།

སྔར་བར་མཆོག་ཏུ་དགའ་བ་མཆོག་དགའ། དེ་ནས་སྲུབས་པ་དང་བསྲུབ་པའི་སྦྱོར་བས་ཐིག་ལེ་རྡོ་རྗེའི་བུམ་པར་སླེབས་པས། སྔར་བས་མཆོག་ཏུ་དགའ་བ་དང་དགའ་རྒྱུ་ཡང་མེད་པས་དགའ་བྲལ། གཉིས་ཤོར་གཉིས་གནས་དུས་སུ་ལྷན་ཅིག་སྐྱེས་པའི་དགའ་བའོ། །དགའ་བ་བཞི་པོ་འདི་འདོད་ཆགས་ཆེ་འབྲིང་བཞི་ཡིན་གསུངས། གནས་ཕུན་སུམ་ཚོགས་པ་ནི། ཡུལ་ཉི་ཤུ་རྩ་བཞི། དེ་ན་མུ་སྟེགས་པས་ལྷ་རྟེན་དབང་ཕྱུག་ཆེན་པོ་དང༌། ལྷ་མོ་ཨུ་མ་དེ་བའི་རྟེན་ཡོད་པས། དེར་བསྡད་ན་འདོད་ཆགས་ཆེན་པོ་སྐྱེ། འཕན་ཡུལ་མ་གིའི་གནས་ཆུང་གཅིག་ན། ལྷ་དབང་ཕྱུག་ཆེན་པོའི་རྟེན་ཡོད་པ་འདུག དེ་སས་བྱིབས་ཀྱིས་འཇོག་པ་ལ་དེ་མགོ་ནམ་བཏེག་བྱུང་བའི་དུས་སུ་གནས་ཆུང་དེའི་བཙུན་པ་ཚོ་སྡོམ་པ་དུས་གཅིག་ལ་ཤོར་བ་ཡིན་པར་འདུག །དེའི་ནུས་མཐུ་དང་དབང་ཡོད་པ་མིན། འཁོར་ནི་ལས་ཀྱི་མཁའ་འགྲོ་མ། ཟས་ནི་ཤ་ཟ། བཏུང་བ་ནི་ཁྲག་འཐུང༌། ལས་སུ་འདོད་ཆགས་སྤྱོད་པ་ནི་རྣམས་ཡིན་ཏེ། མདོར་ན་ཆགས་པ་སྐྱེ་བའི་གྲོགས་ཕྱག་རྒྱ་མཚན་ཉིད་དང་ལྡན་པ་དེ་ལྟ་བུ་ཐོས་པའམ། མཐོང་བས་ཆགས་པ་སྐྱེ་བ། དེ་ལྟ་བུ་ལ་རེག་པའམ་འོ་བྱེད་པ་དང། རྡོ་རྗེ་པདྨ་སྙོམས་པར་འཇུག་པ་དང། བསྲུབ་པ་ལ་སོགས་པ་འདོད་ཆགས་ཆེན་པོ་སྐྱེ་བ་ཡིན་ཏེ། འདི་ཡང་ཤིན་ཏུ་དཀའ་བ་ཡིན་པར་འདུག ཇོ་བོ་རྗེའི་ཞལ་སྔ་ནས། བོད་ན་དགེ་སློང་རྗེ་བཙུན་མིན་པ་མི་འདུག་གསུང་སྐད། དུས་ནི་ཚེས་བརྒྱད། བཅུ་དང༌། ཉི་ཤུ་ལྔ་དང༌། དགུ། སྟོང་ལ་སོགས་དུས་བཟང་པོའི་དུས་སུ་འདོད་ཆགས་དྲག་པོ་སྐྱེ་བ་ཡིན། མདོར་ན་ཆགས་པ་ནམ་སྐྱེས་དུས་དེ་ཕུན་སུམ་ཚོགས་པ་ཡིན། གཞན་ཡང་རྫས་ཀྱི་སྐྱེ་བ་ཡང་ཡོད་དེ། ཀ་པ་ལ་སྲུབ་མེད་པ་ཡོད་ན་དེ་རྟེན་པའམ། དེའི་ནང་དུ་ཆང་ལ་སོགས་པ་འཐུངས་པ་ཙམ་གྱིས་ཆགས་པ་སྐྱེ་བ་ཡིན། གཞན་ཡང་བཅུད་ལེན་གྱི་རིགས་དང༌། བུ་རམ་ཆང་དང༌། འབྲུའི་ཆང་དང༌། མེ་ཏོག་གི་ཆང་ལ་སོགས་པ་རྡོ་རྗེ་མཁའ་འགྲོའི་རྒྱུད་ནས་གསུངས་པའི་ཆང་གི་བྱ་ཐབས་དང་ནུས་པ་ཕན་ཡོན་ལ་སོགས་པ་གསུངས་པ་དེས་ཀྱང་ཆགས་པ་སྐྱེ།

འོ་སྐོལ་གྱི་ཆང་འདི་ལྟ་བུ་ལ་ཟེར་བ་མིན། ད་བྱིད་ཀྱི་རིགས་སྦྱར་བས་ཀྱང་སྐྱེ། འདི་ལ་ཁ་ཅིག་ན་རེ། དམ་པའི་ཆོས་འདུལ་བ་ནས་ཕྱི་དྲོའི་ཁ་ཟས་བཀག་པ་དེ་ལུས་ཀྱི་རྒྱས་པ་བསྐྱེད་ནས་བཀག་ཟེར་ཏེ། དེ་ཙུག་མིན། ཆོས་སྤྱོད་བཅུའི་རྒྱུད་ལས། དོན་དང་བྱ་བ་མང་བས་བཀག་པར་གསུངས་པ་ཡིན། དགོང་མོ་བུ་རམ་པ་ལ་སོགས་བཅུད་ཆེན་གནང་ནས་འདུག དམ་པའི་ཆོས་འདུལ་བ་ནས་སྦལ་པ་དཀར་པོའི་ཤ་ཡང་གནང་ནས་འདུག་སྟེ། དེ་ད་བྱིད་དུ་འདུག གཞན་ཁ་ཟས་བཅུད་ཅན་གྱི་སྐྱེའོ། །ཚུལ་ཁྲིམས་རིན་པོ་ཆེ་ཉམས་སུ་བླངས་པ་ནི། དཔལ་ཕག་མོ་གྲུ་པའི་ཞལ་སྔ་ནས། ཚུལ་ཁྲིམས་རིན་པོ་ཆེ་འདི་ཉིད་གསང་སྔགས་ཡིན། དེ་ཡིན་པའི་རྒྱུ་མཚན་གང་ཡིན་ན། སྔགས་ཀྱི་ཕུན་སུམ་ཚོགས་པ་ལྔས་ཀྱང་འདོད་ཆགས་སྐྱེ་བར་བྱེད་འདུག་ལ། འདིར་ཡང་ཚུལ་ཁྲིམས་བསྲུངས་པ་བས་ཁམས་བྱང་ཆུབ་སེམས་མི་ཉམས་སྟོབས་འཕེལ། སྟོབས་འཕེལ་ནས་འདོད་ཆགས་སྐྱེ་བ་ཡིན། ལྟུང་བ་སྡེ་ལྔ་ནས་འདོད་ཆགས་ལ་གཉིས་སུ་གསུངས། ཕྱི་ཡུལ་ལམ་འདོད་ཡོན་ལ་ཆགས་པའི་འདོད་ཆགས་དང༌། ནང་སེམས་ཅན་ལ་ཆགས་པའི་འདོད་ཆགས་སྤང་བ་གཉིས་སུ་གསུངས། ཡུལ་ལ་ཆགས་པ་སྤོང་བ་ལ་གཉིས། འདོད་པ་བསོད་ཉམས་ཀྱི་མཐའ་སྤོང་བ་དང༌། ལུས་ངལ་དུབ་ཀྱི་མཐའ་སྤོང་བའོ། །འདོད་པ་བསོད་ཉམས་ཀྱི་མཐའ་སྤང་བ་ནི། བཅོམ་ལྡན་འདས་ཀྱིས་འདོད་པའི་ཡོན་ཏན་ལྔས་སངས་མི་རྒྱ་བར་དགོངས་ནས་དེ་སྤངས་ནས་རབ་ཏུ་བྱུང༌། དཀའ་ཐུབ་ལོ་དྲུག་མཛད། དེས་ཀྱང་ལུས་ངལ་དུབ་ཏུ་སོང་ནས་དོན་མི་འབྱུང་བར་དགོངས་ནས་བ་སྟོང་གི་འོ་ཐུག་སྦྲང་རྩི་གསོལ་བས་སྐུ་གསེར་གྱི་རྟེན་པ་ཕྱིས་པ་འདྲ་བར་གྱུར་པ་དང༌། ནང་སེམས་ཅན་ལ་ཆགས་པའི་འདོད་ཆགས་ནི། དགེ་སློང་གཅིག་འདོད་ཆགས་སྐྱེས་པ་ལ་དབང་པོ་བརྡུང་པས། བཅོམ་ལྡན་འདས་ཀྱི་ཞལ་ནས། བརྡུང་བར་བྱ་བ་མི་བརྡུང་བར། མི་བརྡུང་བར་བྱ་བ་བརྡུངས་གསུངས། མུ་སྟེགས་ཀྱི་དཀའ་ཐུབ་ལུས་འདུལ་བར་བྱེད་པ་ལྟ་བུ་ཡིན།

ལུས་དུམ་བུ་བརྒྱར་གཏུབ་ཀྱང་མི་ཕན། ནང་པ་ལུས་འདུལ་བར་བྱེད་པ་མ་ཡིན། ནང་པ་སེམས་འདུལ་བར་བྱེད་པས་ནང་པ་ཡིན། དེ་ལྟར་མཐའ་གཉིས་སྤངས་ནས་ཚུལ་ཁྲིམས་བསྲུངས་པས་སྐྱེ། གསུམ་པ་གཏུམ་མོ་ཙཎྜ་ལི་སྒོམ་པས་དྲོད་སྐྱེ། ཁམས་བྱང་ཆུབ་ཀྱི་སེམས་ཞུ། དེས་འདོད་ཆགས་དྲག་པོ་རང་དབང་མེད་པ་སྐྱེ། གདམས་ངག་གི་རིགས་ཐ་དད་པས་ཀྱང་སྐྱེ་སྟེ། ཡི་དམ་གྱི་ལྷ་སྒོམས་རུང༌། རྫོགས་པ་ཆེན་པོ་ཞི་བྱེད་དམ། རྩ་རླུང་ཐིག་ལེའམ། ཕྱག་རྒྱ་ཆེན་པོའམ། ཉམས་སུ་གང་བླངས་ཀྱང་སྐྱེ། སྐྱེ་བའི་རྒྱུ་མཚན་ཡུལ་ལ་མ་ཡེངས་པར་བསྒོམས་པས་སེམས་ཟིན། སེམས་ཟིན་པས་རླུང་ནང་དུ་ལྡོག རླུང་ལྡོག་པས་རྩ་དྲལ། རྩ་དྲལ་བས་དྲོད་སྐྱེ། དྲོད་སྐྱེས་པས་ཐིག་ལེ་ཞུ་ཞིང་འཕེལ་བས་འདོད་ཆགས་དྲག་པོ་རང་དབང་མེད་པ་སྐྱེ། དེའི་དུས་སུ་ངའི་གདམས་ངག་མེད་ན། བུ་སྨད་ཅན་དུ་འགྲོ་བ་ཡིན། ལྔ་པ་ང་རང་གི་ཞེ་འདོད་འདི་ལ་བཀའ་རྒྱའི་ཆོས་དང་འདྲའོ། །འདི་ལ་རྩ་ཚིག་གསུམ་པོ་འདིའི་མིང་མདོ་རྒྱུད་དང༌། གདམས་ངག་གཞན་ན་བཞུགས་པ་མིན། ང་རང་གིས་བཏགས་པ་ཡིན། རྣལ་འབྱོར་པ་ཆོས་ལ་མྱོང་བ་སྐྱེས་པའི་དུས་སུ་ཁ་ནས་ཅི་བྱུང་འདོན་པ་ཡིན། ཕུན་སུམ་ཚོགས་པ་ལྔས་གཅིག་ཤོས་དྲག་པོ་སྐྱེ་ཡང་རུང༌། ཚུལ་ཁྲིམས་བསྲུངས་པས་སྐྱེས་ཀྱང་རུང༌། གཏུམ་མོ་བསྒོམས་པས་ཀྱང་རུང༌། གདམས་ངག་གི་རིགས་ཐ་དད་པས་སྐྱེས་ཀྱང་རུང༌། ཕྱག་རྒྱ་ཆེན་པོས་ཡུལ་རྐྱེན་ལ་བརྟེན་ནས་ཡུལ་རྐྱེན་མེད་པར་སྐྱེས་ཀྱང་རུང༌། གཅིག་ཤོས་དྲག་པོ་སྐྱེས་པའི་དུས་སུ་འདི་ལྟར་བྱ། ད་གཅིག་ཤོས་དྲག་པོ་སྐྱེས་པའི་དུས་སུ་འདི་ལྟར་བྱ། ད་གཅིག་ཤོས་ཀྱི་དངོས་གཞི་སྟོན་པ་ཡིན་ཏེ། འདིར་ཉོན་མོངས་པ་རྟོགས་པར་བྱེད་པ་ལམ་དུ་བྱེད་པའི་གནད་གཅིག་སྟོན་པ་ཡིན། འདིར་ཡང་ཁྱེད་རང་རྣམས་ལ་སྙན་དུ་གསོལ་བའི་ཆོས་ལྔ་ལྡན་ལས་ལྷག་པ་མེད། འོན་ཀྱང་རྩ་རླུང་ཐིག་ལེ་གསུམ་གྱིས་གནད་ཅིག་སྟོན་པ་འདི་དཔའ་བོ་དང་མཁའ་འགྲོ་རྣམས་ཀྱིས་སྲོག་ཏུ་སོང་བས་ཚོགས་འཁོར་མེད་ཁ་མེད།

རྒྱུ་མཚན་གྱི་གནད་དེ་ཡིན། ཞལ་གདམས་གཞན་དུ་སྟོན། གཅིག་ཤོས་དྲག་པོ་ཐལ་གྱིས་སྐྱེས་པའི་དུས་སུ། དེ་རང་གི་ཤེས་པ་བཟུང་ནས་ལྟ་བ་ཡིན། ངལ་བག་ཙམ་གསོ་བ་དང་འདྲ་བ་ཡིན། དེ་ནས་འདོད་ཆགས་དེ་དང་མ་བྲལ་བར་བྱས་ལ་བདག་གི་འདོད་ཆགས་འདིས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག་བྱས་ལ་ལམ་དུ་བཏང༌། གནད་ལ་ཕེབས་པའི་དགོས་པ་ཤེས་རབ་སྙིང་པོ་ཚར་གཅིག་ཙམ་དུ་བྱ། འདི་ལ་ཉོན་མོངས་པ་ལམ་དུ་བྱེད་པ་གདའ། དེའང་རྣམ་པར་རྟོག་པ་གཞན་གྱིས་བར་མ་ཆོད་པར་བྱས་ཏེ་མ་ཡེངས་པར་བྱ། གཅིག་ཤོས་དེ་ཤོར་ན་དངོས་གྲུབ་ཤོར་བ་ཡིན། སྤྱད་ན་དངོས་གྲུབ་ཉམས་པ་ཡིན། ལམ་དུ་བཏང་བ་འདིས་ཉོན་མོངས་པ་དང་བྲལ་ནས་ལུས་ཐམས་ཅད་བདེ་བ་ཆེན་པོར་འགྱུར་རོ། །འདིའི་དུས་སུ་བདེ་བ་ལ་ཡང་མ་ཆགས་པར་བྱས་ལ་བྱང་ཆུབ་མཆོག་ཏུ་སེམས་བསྐྱེད། དེས་དུག་ལ་སྔགས་ཀྱིས་བཏབ་པ་བཞིན་སོང་ནས། དེས་སྔར་ཆགས་པ་སྐྱེས་པའི་དུས་སུ་སྤྱི་གཙུག་ནས་རྐང་པའི་མཐིལ་ཡན་ཆད་ཐིག་ལེ་གཡོས་པའི་ཞུ་བདེ་བྱང་ཆུབ་ཀྱི་སེམས་དེ་དང་བསམ་པ་བྱང་ཆུབ་ཀྱི་སེམས་གཉིས་དབྱེ་བ་མེད་པར་སོང་བ་དེ་ལ་བདེ་ཆེན་བྱང་ཆུབ་ཀྱི་སེམས་གདའ། དེའི་དུས་དུས་སུ་ཞུ་བདེ་བྱང་ཆུབ་ཀྱི་སེམས་དང༌། ནང་གི་བསམ་པ་བྱང་ཆུབ་ཀྱི་སེམས་གཉིས་རོ་གཅིག་ཏུ་སོང་ནས་ཡི་དམ་གྱི་ལྷ་མང་པོ་ཞལ་མཐོང་བ་ཚེགས་མེད་པ་ཡིན། དེའི་རྒྱུ་མཚན་ཕྱི་ནང་གསང་གསུམ་གྱི་རྟེན་འབྲེལ་འགྲིགས་པ་ཡིན་ཏེ། ནང་རྟེན་ཅིང་འབྲེལ་པར་འབྱུང་བ་བསམ་པ་བྱང་ཆུབ་ཀྱི་སེམས་དང༌། གསང་བ་ཞུ་བདེས་རྩ་གནས་གང་བ་གཉིས་རོ་གཅིག་ཏུ་སོང་བས། ཕྱི་རྟེན་འབྲེལ་བྱང་ཆུབ་ཀྱི་སེམས་དེ་ལས་སྐྱེས་པའི་ཡི་དམ་གྱི་ལྷ་ཞལ་མི་མཐོང་ཁ་མེད་ཡིན། དེ་ཡང་བྱང་ཆུབ་ཀྱི་སེམས་གཉིས་པོ་འདྲེས་པ་དང༌། ཡི་དམ་གྱི་ལྷ་བསྒོམ་པ་དང༌། དོན་རང་གི་མཚན་ཉིད་བསྒོམ་པ་གཉིས་ལ།

འདིའི་དུས་སུ་དོན་རང་གི་མཚན་ཉིད་སྒོམ་པར་འོང་སྟེ། རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པ་འོང་སྟེ་རྒྱན་དང་སྐྱེ་མཆེད་ཕྲ་བ་ཡན་ཆད་གསལ་བར་འོང༌། མ་གསལ་བར་གཅིག་ཤོས་མ་འགྲོངས་པ་ཡིན་ཏེ། ཁྱེད་རང་མིག་མི་གསལ་བའི་ལུས་ཀྱི་ཁོར་བུར་སྐྱོན་ཡོད་ན། དེར་དབང་གི་རྒྱལ་པོ་བླ་མའི་སྐུ་ཆུང་ངུ་ཞིག་སྒོམ་ན་གཅིག་ཤོས་གནས་དེར་འགྲོངས་པས་རྐྱེན་དེས་ཚེགས་མེད་པར་དག་པ་་དང༌། ཡོན་ཏན་ཆེན་པོ་སྐྱེའོ། །འདི་ལ་ཐེག་པ་ཆེན་པོ་གསང་སྔགས་གབ། དེའི་རྗེས་ལ་རང་གི་དགེ་སྦྱོར་གང་ཡིན་དེ་ཉམས་སུ་ལེན་པ་ཡིན། བླ་མ་སྒོམ་ན་ཤིན་ཏུ་གསལ་བར་འོང༌། ཕྱག་རྒྱ་ཆེན་པོ་བསྒོམ་ནའང་ཤིན་ཏུ་གསལ་བ་འོང༌། བུ་ཀུན་ང་ཡི་གདམས་ངག་ལ་གཅེས་སྤྲས་ཆེན་པོས་ཉམས་སུ་ལོངས་དང༌། འདོད་ཆགས་ཀྱི་ཉེས་པ་ལ་ཡང་ཡོན་ཏན་བསམ་གྱིས་མི་ཁྱབ་པ་འོང་བ་ཡིན། སྔོན་བྱང་ཆུབ་སེམས་དཔའ་དགའ་བྱེད། བླ་མ་ཞུ་ཡས་དངོས་གྲུབ་དང༌། དགེ་བའི་བཤེས་གཉེན་ཨར་ལ་སོགས་པ་རྣམས་ལྟ་བུའོ། །དེས་ན་བུ་ཀུན་འབད་པ་ཆེན་པོས་ཚུལ་ཁྲིམས་ལ་ནན་ཏན་བྱས་པས་ཆགས་པ་དྲག་པོ་སྐྱེ། སྐྱེས་པའི་དུས་སུ་ལྷ་མོ་འདོད་པའི་གཟུགས་ཅན་གྱིས་བར་དུ་གཅོད་པའོ། །དེའི་དུས་སུ་ངའི་གདམས་ངག་གིས་ཉམས་སུ་ལེན་པ་ཡིན། དེ་ལ་ཁ་ཅིག་རྨི་ལམ་དུ་ཁུ་བ་ཉམས་ལ་ཉེས་པ་མེད་པར་འདོད་དེ། དངོས་པོ་གཙོ་བོ་ཡིན་པས་ཉེས་པ་ཆེ་བ་མ་གོ་བ་ཡིན། བསྒྲུབ་པར་མ་ནུས་པ་ལ་ཉེས་པ་མེད་ཅེས་སྨྲ་བ་དེ་རྣམས་ཀྱང་འཆི་བའི་མི་ལ་འཆི་བ་ལས་ཉེས་པ་ཆེ་བ་མེད་སྨྲ་བ་དང་འདྲ། དམྱལ་བ་ལ་ཁམས་མི་གནས་པས་མེ་རླུང་འཁྲུགས་པ་ཡིན། དེ་ལ་ངས་ཀྱང་ཐིག་ལེ་བསྲུངས་བའི་ཐབས་སྔགས་དང་རྫས་དང༌། འཁྲུལ་འཁོར་དང་ཟད་པའི་མཐའ་མེད་པ་ཅིག་ཤེས་པ་ལ། གཤའ་མར་ཐུབ་པ་མེད་པར་འདུག ངའི་གཅིག་ཤོས་འདིས་ཉིན་པར་སྙིང་རུས་ཀྱིས་ཉམས་སུ་བླངས་ན་མཚན་མོ་རྨི་ལམ་ཚུན་ཆོད་དུ་ཐུབ་པ་ཡིན། དེ་ལྟར་ཁུ་བ་ལུས་ལ་མ་ཉམས་པའི་མི་ཡོད་ན་ངའི་གཅིག་ཤོས་ཀྱི་ཐབས་འདིས་ཐེངས་འགའ་ཉམས་སུ་བླང་ན་བདེ་བ་ཡུལ་བུད་མེད་ལ་འཚོལ་མི་དགོས་པར་རང་གི་ལུས་བདེ་བས་གང་བས།

སྐྱོན་འདག་པ་དང་ཡོན་ཏན་རྫོགས་པ་ཡོང་བ་ཡིན་པས་འབད་ནས་ཉམས་སུ་བླང་བར་བྱའོ། །ཡང་དག་པར་རྫོགས་པའི་སངས་རྒྱས་ཀྱི་མཚན་དང་དཔེ་བྱད་དབུའི་གཙུག་ཏོར་ཡང་འབྱུང༌། ར་ཉ་བའི་ཁྱེའུ་ལོ་རྒྱུས་ཀྱང་གསུངས། འདི་རྣམས་ནི་ང་རང་གི་ཞེ་འདོད་ཡིན་གསུངས། དེ་རྣམས་ཅིག་དྲིལ་བས་ཉམས་སུ་བླངས་བའི་ཐབས་ཟེར་བ་ལགས། བཞི་པ་སྒྲིབ་པ་ཅི་ཙམ་ཞིག་འདག་པ་ནི། ཕ་རོལ་ཏུ་ཕྱིན་པས་མངོན་གྱུར་རགས་པ་སྤོང་བར་ནུས། ཕྲ་བ་འདག་མི་ནུས། དམ་པའི་ཆོས་འདུལ་བར་དབང་པོ་གཉིས་སྦྱོར་བ་ནས་ལས་སུ་རུང་བ་འཆང་བའི་ཉེས་བྱས་ཡན་ཆོད་སྤོང་བར་བཞེད་དེ། དེ་མངོན་གྱུར་རགས་པ་སྤོང་བ་ཡིན། སྤྱིར་གསང་སྔགས། སྒོས་ངའི་གཅིག་ཤོས་འདིས་ཉོན་མོངས་པ་ཕྲ་བ་བག་ལ་ཉལ་དང་བཅས་པ་རྐང་དང་པྲི་ཡང་མ་ལུས་པར་འདག་པ་ཡིན། ལྔ་པ་འབྲས་བུ་གང་འཐོབ་པ་ནི། ཚེ་གཅིག་ལུས་གཅིག་ལ་སྐུ་གསུམ་དབྱེ་བ་མེད་པ་བཅོམ་ལྡན་འདས་རྡོ་རྗེ་འཆང་ཆེན་པོར་འཚང་རྒྱའོ། །གཅིག་ཤོས་འདི་ལ་ང་དང་སངས་རྒྱས་ཀྱི་བར་ན་བརྒྱུད་པ་མེད་པ་ཡིན། འདི་ལས་ཟབ་པའི་གནད་ཆེ་བ་ཤེས་བྱ་ལ་མི་སྲིད་པ་ཡིན། འབད་པས་ཉམས་སུ་ལོངས་ཤིག དཔའ་བོ་མཁའ་འགྲོའི་སྲོག་སྙིང་འདི། །བྱང་ཆུབ་དོན་དུ་ཡི་གེར་བཀོད། །བླ་མ་མཁའ་འགྲོ་མ་མཉེས་ན། །ཞེ་འདོད་མེད་པས་བཟོད་པར་གསོལ། །དཔའ་བོ་མཁའ་འགྲོའི་སྲོག་སྙིང་བདེ་བ་ཆེན་པོ་དྲི་མ་མེད་པའི་གསུང་གི་བདུད་རྩི་ཞེས་བྱ་བ་རྫོགས་སོ།། །། ༄། །སུམ་ཆོས་ཀྱི་ཞལ་གདམས་དྲི་མ་མེད་པའི་ཐིག་ལེ།། ན་མོ་གུ་རུ། ཞལ་གྱི་གདམས་པ་ནི། འདོད་ཆགས་དྲག་པོ་ཐལ་གྱིས་སྐྱེས་པའི་དུས་དེར། རང་གི་ཤེས་པས་བཟུང་ནས་ལྟ་བ་ཡིན། དེ་ངལ་བག་ཙམ་གསོ་བ་དང་འདྲ་བ་ཡིན། དེ་ནས་འདོད་ཆགས་དྲག་པོ་དེ་དང་མ་བྲལ་བར་བྱས་ལ། བདག་གི་འདོད་ཆགས་འདིས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག བྱས་ཏེ་ལམ་དུ་བཏང་ལ།

གནད་ལ་ཕེབས་པའི་དགོས་པ་ཤེས་རབ་སྙིང་པོ་ཚར་གཅིག་འདོན་པའི་བར་དུ་ཙམ་དུ་བྱ། འདི་ལ་ཉོན་མོངས་པ་ལམ་དུ་བྱེད་པའི་གདམས་ངག་ཟེར་བ་ཡིན། དེ་ལ་རྣམ་རྟོག་གཞན་གྱིས་བར་མ་ཆོད་པར་བྱས་ཏེ། འདོད་ཆགས་དེ་ཤོར་བ་དངོས་གྲུབ་ཤོར་བ་ཡིན། སྤྱད་ན་དངོས་གྲུབ་ཉམས་པ་ཡིན། ལམ་དུ་བཏང་བ་འདིས་ཉོན་མོངས་པ་དང་བྲལ་ནས། ལུས་བདེ་བ་ཆེན་པོར་འགྱུར་རོ། །དེའི་དུས་སུ་བདེ་བ་ལ་མ་ཆགས་པར་བྱས་ནས་བྱང་ཆུབ་ཀྱི་སེམས་བསྐྱེད། དེས་དུག་ལ་སྔགས་ཀྱིས་བཏབ་པ་ལྟར་སོང་ནས། སྔར་ཆགས་པ་སྐྱེས་པའི་དུས་སུ། སྤྱི་གཙུག་ནས་རྐང་མཐིལ་ཡན་ཆད་དུ་ཐིག་ལེ་གཡོས་པའི་ཞི་བདེ་བྱང་ཆུབ་ཀྱི་སེམས་དང༌། བསམ་པ་བྱང་ཆུབ་ཀྱི་སེམས་གཉིས་རོ་གཅིག་ཏུ་སོང་ནས། ཡི་དམ་གྱི་ལྷ་མང་པོ་མཐོང་བ་ལ་ཚེགས་མེད་པ་ཡིན། དེའི་རྒྱུ་མཚན་ཕྱི་ནང་གསང་གསུམ་གྱི་རྟེན་འབྲེལ་འགྲིག་པ་ཡིན་ཏེ། རྟེན་ཅིང་འབྲེལ་བར་འབྱུང་བའི་བསམ་པ་བྱང་ཆུབ་ཀྱི་སེམས་དང༌། གསང་བ་རྟེན་འབྲེལ་ཞུ་བདེས་རྩ་གནས་གང་བ་གཉིས་རོ་གཅིག་ཏུ་སོང་བས། ཕྱི་རྟེན་འབྲེལ་བྱང་ཆུབ་ཀྱི་སེམས་དེ་ལས་སྐྱེས་པའི་ཡི་དམ་གྱི་ལྷ་ཞལ་མི་མཐོང་ཁ་མེད་པ་ཡིན་ཏེ། དེ་ཡང་བྱང་ཆུབ་ཀྱི་སེམས་གཉིས་པོ་འདྲེས་པ་དང༌། ཡི་དམ་གྱི་ལྷ་བསྒོམས། དེ་ཡང་དོན་སྤྱི་བསྒོམ་པ་དང༌། དོན་རང་གི་མཚན་ཉིད་བསྒོམས་པ་གཉིས་ཡིན། འདིའི་དུས་སུ་དོན་རང་གི་མཚན་ཉིད་བསྒོམ་པར་ཡོང་སྟེ། རྣམ་པ་གསལ་བ་རྣམ་དག་དྲན་པ། ང་རྒྱལ་བརྟན་པ་ཡོང་སྟེ། རྒྱན་དང་སྐྱེ་མཆེད་ཕྲ་བ་ཡན་ཆད་གསལ་བར་འོང༌། མ་གསལ་བའི་སར་ཐིག་ལེ་མ་དྲོངས་པ་ཡིན་ཏེ། ཁྱེད་རང་མིག་མི་བདེ་བའམ། ལུས་ཀྱི་ཁོལ་བུར་ན་ཡིན་ཡོད་ན། དེར་དབང་གི་རྒྱལ་པོའི་སྐུ་ཆུང་ཞིག་བསྒོམ་ན། དེར་ཐིག་ལེ་འདྲོངས་པས་སྐྱོན་ཚེགས་མེད་པར་དག་ནས་ཡོན་ཏན་སྐྱེའོ། །འདི་ལ་ཐེག་པ་ཆེན་པོ་གསང་སྔགས་ཀྱི་གདམས་ངག་ཟེར་བ་ཡིན་ནོ། །དེའི་རྗེས་ལ་རང་གི་དགེ་སྦྱོར་གང་ཡིན་པ་དེ་ཉམས་སུ་ལེན་པ་ཡིན།

བླ་མ་བསྒོམས་ཡང་ཤིན་ཏུ་གསལ་བར་འོང༌། ཕྱག་རྒྱ་ཆེན་པོ་བསྒོམས་ན་ཡང་ཤིན་ཏུ་གསལ་བར་འོང༌། བུ་ཀུན་ངའི་གདམས་ངག་འདི་ལ་གཅེས་སྤྲས་ཆེན་པོས་ཉམས་སུ་ལོངས་དང༌། འདོད་ཆགས་ཀྱི་གཉེན་པོ་ལ་ཡང་ཡོན་ཏན་བསམ་གྱིས་མི་ཁྱབ་པ་ཡོང་བ་ཡིན་ཏེ། སྔོན་བྱང་ཆུབ་སེམས་དཔའ་དགའ་བྱེད་ཅེས་བྱ་བ་གཟུགས་མཛེས་པ་ཞིག་ཡོད་པ། གྲོང་ཁྱེར་དུ་བསོད་སྙོམས་ལ་བྱོན་པ། ཚོང་དཔོན་གྱི་བུ་མོ་དཔལ་ཡོན་ཅན་བྱ་བའི་སྒོ་དྲུང་བསོད་སྙོམས་མཛད་པས་ཚོང་དཔོན་བུ་མོ་ལ་བྱང་ཆུབ་སེམས་དཔའ་ཆགས་པ་སྐྱེས། བུ་མོ་ཡང་བྱང་ཆུབ་སེམས་དཔའ་ལ་ཆགས་པས། བུ་མོ་ཆགས་པས་རླུང་ལོག་ནས་ཤི་བས་སུམ་ཅུ་རྩ་གསུམ་གྱི་ལྷར་སྐྱེས། བྱང་ཆུབ་སེམས་དཔའ་དགའ་བྱེད་ཀྱིས་ཤིང་དྲུང་གཅིག་ཏུ་བྱོན་ནས་ཆགས་པའི་རྒྱུན་ལ་མཉམ་པར་བཞག་པས། ས་དྲུག་པ་ལ་གནས་པ་དེ། ས་བཅུའི་རྟོགས་པ་ན་འཕར་བར་འདུག བླ་མ་ཞུ་ཡས་དངོས་གྲུབ་ཀྱིས་ཕག་གཉིས་ཆགས་པ་སྤྱོད་པ་མཐོང་བས་དེ་ལ་ཆགས་པ་སྐྱེས་ནས། དེའི་རྒྱུན་ལ་མཉམ་པར་བཞག་པས། ཕྱིས་ལམ་འབྲས་ཀྱི་གྲུབ་ཐོབ་ཆེན་པོ་བྱུང་ནས་འདུག ཡང་དགེ་བའི་བཤེས་གཉེན་ཨར་བྱ་བ་ཞིག་དར་ཡུལ་ལ་བོ་ཆེ་ལ་བྱོན་པ་ནུབ་མོ་ལ་ཁར་སླེབ་པས། བུ་མོ་ཁྱོ་ལ་མི་དགའ་བ་ཞིག་ཀྱང་དེར་བྱུང་བ་དང༌། ནུབ་མོ་སྟབས་སུ་ཉལ་བས། བུ་མོ་ཆགས་པས་རུམ་གཅིག་བྱས་ནས་བཞུགས། དེ་ལ་སྡོམ་པ་མ་ཤོར་བས་བུ་མོའི་ཕ་མས་བསྙེན་བཀུར་བྱས། རྒྱས་པ་ཕུལ་འདུག དེའི་དུས་ན་དགེ་བཤེས་ལ་ཆགས་པ་མ་སྐྱེས་པ་མ་ཡིན། སྐྱེས་པ་ལ་སྙིང་རུས་ཆེན་པོ་བྱས་ནས། ངས་སྡོམ་པ་མ་ཤོར་བར་བྱས་ལ་ཕ་རོལ་ཏུ་ཕྱིན་པ་དར་བར་བྱ་སྙམ་ནས་གཉེན་པོ་བརྟེན་པས། ཕྱིས་དགེ་བའི་བཤེས་གཉེན་ཨར་བྱ་བས་ཕ་རོལ་ཏུ་ཕྱིན་པ་དར་ཞིང་རྒྱས་པར་བྱས་པས་དུས་ད་ལྟ་ཕན་སྲོལ་ཆེན་པོ་བྱུང་བ་དེ། རྒྱུ་འདི་ལས་བྱུང་བ་ཡིན། དེས་ན་བུ་ཀུན་འབད་པ་ཆེན་པོས་ཚུལ་ཁྲིམས་ལ་ནན་ཏན་དུ་བྱས་པས་ཆགས་པ་དྲག་པོ་སྐྱེས་པའི་དུས་སུ་ལྷ་མོ་འདོད་པའི་གཟུགས་ཅན་གྱིས་བར་དུ་གཅོད་པ་འོང༌།

དེ་ཡི་དུས་སུ་སུམ་ཆོས་ཀྱིས་ཉམས་སུ་ལེན་པ་ཡིན་ཏེ། དེའང་ཁ་ཅིག་རྨི་ལམ་དུ་ཐིག་ལེ་ཉམས་པ་ལ་ཉེས་པ་མེད་པར་འདོད་དེ། དངོས་པོ་གཙོ་བོ་ཡིན་པས་ཉེས་པ་ཆེ་སྟེ་མ་གོ་བ་ཡིན། སྒྲུབ་པ་མ་ནུས་པ་ལ་ཉེས་པ་མེད་ཅེས་སྨྲ་བ་དེ་རྣམས་ཀྱང༌། འཆི་བའི་མི་ལ་འཆི་བའི་ཉེས་པ་མེད་ཅེས་སྨྲ་བ་དང་འདྲ། དམྱལ་བ་པ་ལ་ཁམས་མི་གནས་པས་མེ་རླུང་འཁྲུགས་པ་ཡིན། དེས་ན་ངས་ཀྱང་ཐིག་ལེ་བསྲུང་བའི་ཐབས་སྔགས་དང༌། རྫས་དང༌། འཁྲུལ་འཁོར་ཟད་པའི་མཐའ་མེད་པ་ཞིག་ཤེས་པ་ལ་གཤའ་མར་ཐུབ་པ་མེད་པར་འདུག འ་འབུའི་སུམ་ཆོས་འདི་ཉིན་པར་སྙིང་རུས་ཀྱི་ཉམས་སུ་བླངས་ན། མཚན་མོ་རྨི་ལམ་ཚུན་ཆད་དུ་ཐུབ་པ་ཡིན། དེ་ལྟར་ཁུ་བ་ལུས་ལས་མ་ཉམས་པའི་མི་ཡོད་ན། ངའི་སུམ་ཆོས་ཀྱི་ཐབས་འདི་ཐང་འགའ་ཉམས་སུ་བླངས་ན། བདེ་བ་ཡུལ་བུད་མེད་ལ་འཚོལ་མི་དགོས་པར། རང་གི་ལུས་བདེ་བས་གང་བས་སྐྱོན་དག་པ་དང་ཡོན་ཏན་རྫོགས་པར་འོང་བ་ཡིན། དེ་བས་ན་འབད་པས་ཉམས་སུ་བླང་བར་བྱའོ། །ཡང་དག་པར་རྫོགས་པའི་སངས་རྒྱས་ཀྱི་མཚན་དང་དཔེ་བྱད་དབུའི་གཙུག་ཏོར་ཡང་འདི་ལས་བྱུང་བ་ཡིན། འདི་རྣམས་ནི་ང་རང་གི་ཞེ་འདོད་ཡིན་གསུང༌། དེ་རྣམས་ཐམས་ཅད་དྲིལ་བས་ཉམས་སུ་བླང་བའི་ཐབས་ཟེར་བ་ལགས་སོ། །བཞི་པ་སྒྲིབ་པ་ཅི་ཙམ་འདག་པ་ནི། ཕ་རོལ་ཏུ་ཕྱིན་པས་མངོན་གྱུར་རགས་པ་སྤོང་བར་ནུས། ཕྲ་བ་འདག་མི་ནུས། དམ་པའི་ཆོས་འདུལ་བས་དབང་པོ་གཉིས་སྦྱོར་བ་ནས། དབང་པོ་ལས་སུ་རུང་བ་འཆང་བའི་ཉེས་བྱས་ཡན་ཆད་སྤོང་བར་བཞེད་དེ། དེས་མངོན་གྱུར་རགས་པ་སྤོང་བ་ཡིན། སྤྱིར་གསང་སྔགས། སྒོས་ངའི་སུམ་ཆོས་འདིས་ཉོན་མོངས་པ་ཕྲ་བ་བག་ལ་ཉལ་དང་བཅས་པ་རྐང་དང་སྤྲི་ལ་ཡང་མ་ལུས་པར་འདག་པ་ཡིན། ལྔ་པ་འབྲས་བུ་གང་ཐོབ་པ་ནི། ཚེ་གཅིག་ལུས་གཅིག་གི་སྐུ་གསུམ་དབྱེ་བ་མེད་པ་བཅོམ་ལྡན་འདས་རྡོ་རྗེ་འཆང་ཆེན་པོར་སངས་རྒྱས་སོ། །སུམ་ཆོས་འདི་ལ་ང་དང་སངས་རྒྱས་ཀྱི་བར་ན་བརྒྱུད་པ་མེད་པ་ཡིན།

འདི་ལས་གནད་ཟབ་པ་ཤེས་བྱ་ལ་མི་སྲིད་པ་ཡིན། འབད་པས་ཉམས་སུ་ལོངས་གསུང་ངོ༌། །དཔའ་བོ་མཁའ་འགྲོའི་སྲོག་སྙིང་འདི། །བྱང་ཆུབ་དོན་དུ་ཡི་གེར་བྲིས། །བླ་མ་མཁའ་འགྲོ་མ་མཉེས་ན། །ཞེ་འདོད་མེད་པས་བཟོད་པར་གསོལ། །སྐལ་བར་ལྡན་པར་བྱིན་གྱིས་རློབས། །དགེ་བས་རང་གཞན་ཐམས་ཅད་ཀུན། །བླ་མེད་བྱང་ཆུབ་ཐོབ་པར་ཤོག །དཔའ་བོ་མཁའ་འགྲོའི་སྲོག་སྙིང༌། བདེ་ཆེན་དྲི་མ་མེད་པའི་ཐིག་ལེ་ཞེས་པ་རྫོགས་སོ།། །། ༄། །ཆགས་ལམ་ལ་བརྟེན་པའི་དམ་ཆོས་ཞུས་ལན་བཞི་པ།། ན་མོ་གུ་རུ། །དུས་གསུམ་མཁྱེན་པ་སྟོན་པ་རྡོ་རྗེ་འཆང༌། །ཟག་མེད་བདེ་བ་ཆེན་པོའི་བདག་ཉིད་ཅན། །གཉིས་མེད་ཡུམ་བཅས་བདེ་ཆེན་བཅོམ་ལྡན་འདས། །དཔལ་ལྡན་བླ་མ་དམ་པའི་ཞབས་ལ་འདུད། །འཁོར་བ་རླུང་ཁྱེར་རམ། ལ་སྟོད་དམར་པོ་ལ་སོགས་པའི་ཆོས་སྐད་མི་ཆེ་བ། དད་པ་ཆུང་ངེས་པའི་རིགས་ཅན་རྣམས་འཇིག་རྟེན་ཐམས་ཅད་དུ་དར་ནས་འོང་བའི་རྒྱུ་མཚན་ཅི་ལགས་ཞུས་པས། འདིའི་རྒྱུ་མཚན་ཏིང་ངེ་འཛིན་ལ་ནང་དུ་མཉམ་པར་བཞག་པས་རླུང་ནང་དུ་ལོག་པས་དེའི་དུས་སུ་ཕྱི་རོལ་ཏུ་གྲགས་པ་ཀུན་བཏེག་འོང་བ་ཡིན་ཏེ། ང་འབུའམ་དགེ་བའི་བཤེས་གཉེན་པ་རྔོག་ལྕོག་པའམ། བླ་མ་ཞང་གཡུ་བྲག་པའམ། ལོ་རོ་ཆུས་ཁྱེར་ལ་སོགས་པ་ཚོ་རླུང་ནང་དུ་ལོག་པའི་སྟོབས་པོ་ཆེ་རེ་རེས་ཁ་སྐད་ཆེན་པོ་དང་གྲགས་པ་ཕུན་སུམ་ཚོགས་པ་ཐམས་ཅད་འབྱུང་བ་ཡིན་ཏེ། ང་འབུ་ལ་བླ་མ་དམ་པའི་གདམས་ངག་བདོག་པས་ཉམས་སུ་ལེན་ཤེས་པ་འབྱུང་བ་ཡིན་ཏེ། ང་ལ་གྲུབ་ཐོབ་ཅིག་འོང་བར་འདུག་པས། གྲུབ་ཐོས་སྐྱོན་མེད་ཅིག་བྱེད་དགོས་སྙམ་ནས་ཉམས་སུ་བླངས། དགེ་བའི་བཤེས་གཉེན་ལོ་ཙཱ་བ་འདོད་ཆགས་ཀྱི་སྟོབས་ཆེན་པོ་རྒྱས་ཏེ། མདོར་ན་ཅི་ཡང་མི་ཚོར་བའི་ཙམ་པའི་འདོད་ཆགས་ཀྱི་སྟོབས་ཆེན་པོ་སྐྱེས་པས། ལྷན་ཅིག་མ་ལ་མི་མང་པོའི་ནང་དུ་མཛུལ་བ་དེ་ཙམ་པའི་ཉོན་མོངས་པའི་སྟོབས་ཆེན་པོར་གྱུར། དེ་ལ་ང་འབུའི་བུ་ངན་ཤོས་ཤིག་དང་ཕྲད་ཀྱང་རྗེ་བཙུན་འཇམ་དབྱངས་འདྲ་བ་ཞིག་འོང་བར་འདུག་སྟེ་ལོ་རོ་ཆུས་ཁྱེར་ཀྱང༌།

ཞེ་སྡང་ལ་རྩེ་གཅིག་ཏུ་གྱུར་པས་ཆུར་མི་བྱིང་བ་དང༌། བླ་མ་ཞང་གིས་ཀྱང་དེ་དང་འདྲ་སྟེ་བསྒོམས་པས་རླུང་ནང་དུ་འདུས་ཏེ་ཆགས་སྡང་ལ་བརྟེན་ཡང་རུང་སྟེ་ཡོན་ཏན་ཐམས་ཅད་སེམས་ནང་དུ་གནས་པ་དང༌། རླུང་ནང་དུ་ལོག་པའི་མཐུ་ཡིན་གསུང༌། འོ་ན་འདིའི་དུས་སུ་ཡི་དམ་གྱི་ལྷ་ཞལ་མཐོང་བ་ཤིན་ཏུ་སླ་བ་ལགས་སམ་ཞུས་པས་འདིའི་གནད་བདེ་བའི་ཏིང་ངེ་འཛིན་གྱི་སྟོབས་ཀྱིས་ལུས་སེམས་གང་བའི་དུས་སུ་རང་གི་ཡིད་དམ་གྱི་ལྷ་ཞལ་མཐོང་བའམ་ཡོན་ཏན་དཔག་ཏུ་མེད་པ་འབྱུང་བ་ཡིན་ཏེ། དེ་ཡང་ལས་ཀྱི་ཕྱག་རྒྱ་སྐྱེས་སྟོབས་ལས་བྱུང་བ་དང༌། སྦྱངས་སྟོབས་ལས་བྱུང་བ་གཉིས་པོ་གང་ཡང་རུང་བ་ཞིག་དགོས་ཏེ་ཕྱག་རྒྱ་རབ་འབྲིང་གསུམ་ཡིན་ལ། རབ་དྲན་ཙམ་གྱི་བདེ་བ་སྐྱེ་བར་ནུས་པ། འབྲིང་སྐད་ཐོས་པ་ཙམ་གྱི་ཏིང་ངེ་འཛིན་སྐྱེ་བར་ནུས་པ། ཐ་མ་དབང་པོ་གཉིས་སྦྱོར་དུས་སུ་ གྱི་ཏིང་ངེ་འཛིན་སྐྱེ་བར་ནུས་པ་ཡིན་ཏེ། དེ་ལ་སྐྱེས་སྟོབས་ལས་བྱུང་བའི་རྒྱུ་ནི་ལྔ་སྟེ། པདྨ་ཅན་ལུས་རིང་ཞིང་དཀར་ལ་ཁུར་བ་དར་ལྟོ་བཞིན་དུ་དམར་ལ་རོ་སྨད་ཆེ་ཞིང༌། སྐེད་པ་ཕྲ་ཞིང་ཤིན་ཏུ་མཛེས་པ་ཡིན་ལ། དུང་ཅན་མ་དང་རི་དྭགས་ཅན་མ་དང༌། གླང་པོ་ཅན་མ་དང༌། སྣ་ཚོགས་ཅན་མ་དང་ལྔས་ནི་སྟོབས་སྐྱེས་ཀྱི་ཕྱག་རྒྱ་ཡིན་ལ། སྦྱང་སྟོབས་ལས་བྱུང་བའི་ཕྱག་རྒྱ་ནི། གཞོན་ཞིང་ལང་ཚོ་དང་ལྡན་པ་སྤྱིར་ཐུབ་པ་ཆེན་པོའི་ཆོས་སྦྱང་སྟོབས་ མཐའ་དག་ལ་བྱང་ཞིང་མཁས་པ་ཁྱད་པར་རྒྱུད་སྡེ་བཞི་ལ་མཁས་པ། དཀྱིལ་འཁོར་གྱི་ཐིག་ལ་མཁས་པ་ཡིན་ཏེ། དེ་ཡང་རང་ཉིད་ཀྱིས་དབང་བསྐུར་ཞིང༌། དབེན་པའི་གནས་སུ་ཉམས་སུ་བླང་བའི་ཚུལ་ནི། ལྟ་དང་དགོད་དང་ལག་བཅང་དང༌། །གཉིས་གཉིས་འཁྱུད་ཅེས་ཞེས་གསུང་སྟེ། རྒྱུད་སྡེ་རིན་པོ་ཆེ་ལྟར་ཉམས་སུ་ལེན་དགོས་ལ། དེ་ཡང་ཕྱག་རྒྱ་དེའི་སྐད་ཐོས་པ་ཙམ་གྱིས་བདེ་བ་སྐྱེས་ན་རབ་ཡིན་ལ། དེ་ཉིད་གཅིག་ཏུ་ཉམས་སུ་བླངས་པས་ཆོག་པ་ཡིན། རོ་ཕྱག་རྒྱ་མོའི་མཆུ་ལ་སྦྲང་རྩི་འཇིབ་པའམ་ལུས་ཀྱི་གནད་ལ་རོལ་པའམ།

ཕྱག་རྒྱ་གོས་མེད་པར་གཅེར་བུར་བྱས་ནས། རྒྱན་གྱིས་བརྒྱན་པའི་སྐྲ་དང་སྨིན་མ་ལའང་བལྟས་ཏེ། དེས་ཏིང་ངེ་འཛིན་སྐྱེ་བར་མ་ནུས་ན་ནུ་མ་ཉེད་དང་སྐེད་པ་ལ་བལྟ། དེས་མ་སྐྱེས་ན་པདྨ་བྷ་ག་ལ་བལྟ།སེམས་གཏད། དེས་མ་སྐྱེས་ན་དབང་པོ་གཉིས་སྦྱོར་བ་བྱེད་པ་ཡིན་ཏེ། དེ་ཡང་མཁའ་གསང་བྱིན་གྱིས་བརླབས་པ་ཐོག་མར་བྱེད་དགོས་པ་ཡིན་ཏེ། རང་ཉིད་བཅོམ་ལྡན་འདས་ཧེ་རུ་ཀར་བསྒོམ། གསང་གནས་མི་དམིགས་པར་ཡི་གེ་ཧཱུཾ་ལས་རྡོ་རྗེ་རྩེ་ལྔ་པར་བསྐྱེད། དེའི་རྩེ་མོར་ཧཱུཾ། སྐེད་པར་ཨཱཿ རྩ་བར་ཨོཾ་བསམ། དེ་ཡབ་གྱི་གསང་གནས་བྱིན་གྱིས་བརླབ་པ་ཡིན་ལ། ཡུམ་གྱི་པདྨ་བྱིན་གྱིས་བརླབ་པ་ནི་པདྨ་མི་དམིགས་པར་སྟོང་པར་བསམས་ལ་པདྨ་དམར་པོ་འདབ་མ་གསུམ་པ། འདབ་མ་གསུམ་དུ་ཡི་གེ་ཨོཾ་རེ་རེ་བསམ། པདྨའི་དབུས་ཀྱི་ཟེའུ་འབྲུ་ལ་ཨོཾ་བསམ། དེ་ནས་པདྨ་དང་རྡོ་རྗེ་སྦྱར་བས་རྡོ་རྗེ་ཡི་གེ་ཧཱུཾ་པདྨའི་རྩེ་མོའི་ཡི་གེ་ཨོཾ་གཉིས་པོ་སྤྲད་པ་ལས་མེ་འབྱུང་སྟེ། དེའི་དུས་སུ་རྩ་བཟང་པོ་ཀུན་བསྲུབ་དྲགས་རྩ་ནོན་དགོས་ན་ཐིག་ལེ་མདའ་འཕངས་པ་བཞིན་དུ་འཆོར་བ་ཡིན་པས། རུས་སྦལ་འགྲོས་ལྟར་བྱ་གསུང་སྟེ་དོན་གྱི་རུས་སྦལ་གོ་ལེ་འགྲོ་བ་བཞིན་དུ་གོ་ལེ་བསྲུབས་པས་བདེ་བ་སྐྱེས། ཐིག་ལེ་འབེབས་པ་ཡིན་ཏེ། བཟློག་པ་ནི་ཡུམ་གྱི་ཐིག་ལེ་འདྲེན་པ་རང་གི་ཐིག་ལེ་བསྲུང་ནུས་པ་ཡིན་ཏེ། རྡོ་རྗེ་དང་པདྨའི་རྩེ་མོ་ཐུག་པ་ལས་དེས་མེ་བྱུང༌། དེ་ནས་རང་གི་གསང་གནས་ནས་ཡར་འབར་རྩ་དབུ་མའི་ནང་ནས་ཡར་འབར་ཏེ། སྤྱི་གཙུག་གི་ཐོད་པའི་ནང་དུ་བཅོམ་ལྡན་འདས་ཧེ་རུ་ཀའི་ས་བོན་གྱི་ཡི་གེ་ཧཱུཾ་ཡོད་པ་ལས་ཐིག་ལེ་བཅུ་དྲུག་ཕྱེད་དཀར་ཕྱེད་དམར་བའི་ནུ་མ་བཞིན་དཀར་ཕྲ་ལེ་ཡོད་པ་ལ། མེའི་རྩ་མོས་རེག་པས་དེ་རྣམས་ཞུ་ནས་མར་བྱོན་ནས་མགྲིན་པ་ལོངས་སྤྱོད་ཀྱི་འཁོར་ལོ་སླེབ་པའི་དུས་སུ་གཉིས་དེར་ལུས། དེ་ཡན་ཆད་ཀྱི་བཀྲག་དང་མདངས་འདོན་པར་བྱེད་པ་ལ།

སྙིང་ག་ཆོས་ཀྱི་འཁོར་ལོ་ན་མར་བྱོན་གཉིས་དེར་ལུས། དེ་ཡན་ཆད་ཀྱི་བཀྲག་དང་མདངས་འདོན་པར་བྱེད་པ་ལ་ལྟེ་བ་སྤྲུལ་པའི་འཁོར་ལོ་ན་མར་བྱོན་གཉིས་དེར་ལུས། འཁོར་ལོ་བཞི་ཕྱེད་དེ་ལུས་ནས་ཐིག་ལེ་ལྷག་མ་གཉིས་ནི་རྡོ་རྗེ་འཆང་ཆེན་པོ་མ་གཏོགས་པ་སུས་ཀྱང་ཐུབ་པ་མེད་དེ། བཅོམ་ལྡན་འདས་རྡོ་རྗེ་འཆང་པོའི་ཞབས་སུ་ཉི་མའི་གདན་འོང་བ་ནི་ཐིག་ལེ་དམར་པོ་མ་ཉམས་པའི་རྟགས་ཡིན་པས་སྤྱི་གཙུག་ཏུ་ནོར་བུ་འོང་བ་ནི་ཐིག་ལེ་དཀར་པོ་མ་ཉམས་པའི་རྟགས་ཡིན། གཞན་ཐམས་ཅད་ལ་མར་ཉམས་ནས་འོང་བ་ཡིན་གསུང༌། མི་ཉམས་པ་བྱ་བ་གཏན་མི་སྲིད། དེ་ཡང་ཉ་དང་གནམ་སྟོང་ལའོ། །མི་ཉམས་པར་བྱེད་པ་ལ་རབ་ཕྱག་རྒྱ་ཆེན་པོ་ལ་མཉམ་པར་འཇོག་པས་མི་ཉམས་པར་བྱེད་ཅིང༌། འབྲིང་ལུས་ཀྱི་འཁྲུལ་འཁོར་གྱི་མི་ཉམས་པར་བྱེད་པ་ཡིན་ལ་མཐེ་བོང་སྲིན་ལག་གི་རྩ་མནན་ལ་རྡོ་རྗེ་དང་དྲིལ་བུ་བསྣམས། ཡུམ་ལ་འཁྱུད་ཐ་མ་ཧཱུཾ་ལ་སོགས་པས་འདྲེན་པ་ཡིན། གསུས་པ་ལྟེ་བ་མདུན་ཕུལ་གྱི་ཐེམ་བུ་ཡིན། མདུན་དུ་ཕུལ་ནས་འདྲེན་པ་ཡིན། མི་ཉམས་པར་བྱེད་པ་ཡིན་ནོ། །དེ་ལྟར་སྨད་ཀྱི་ཐེམ་བུ་བསམ་པས་ཡར་ལོག་ནས། ཡར་བཟློག་ལྟེ་བ་སྤྲུལ་པར་སླེབ་པས་དགའ་བ། སྙིང་གར་སླེབ་པས་མཆོག་དགའ། མགྲིན་པར་སླེབ་པས་དགའ་བྲལ། སྤྱི་བོར་སླེབ་པའི་དུས་སུ་ལྷན་ཅིག་སྐྱེས་པའི་ཡེ་ཤེས་སྐྱེ་བ་ཡིན་པས་ན། སློབ་དཔོན་རྒྱལ་པོ་ཨིནྡྲ་བོ་དྷི་འཛམ་བུ་གླིང་དུ་གྲུབ་ཐོབ་ཇི་སྙེད་ཅིག་བྱུང་བའི་མཆོག་ཏུ་གྱུར་པ་དེས་ཀྱང་ཚེ་འདིའི་གོ་ནས་དོན་གྱི་ཚེ་འདི་ཉིད་ལ་རྡོ་རྗེ་འཆང་དུ་གྱུར་པ་ཡིན་ལ། སྤྱིར་ཡོན་ཏན་ཇི་སྙེད་ཅིག་ཡོད་པ་རླུང་ནང་དུ་ལོག་པ་ལས་བྱུང་བ་ཡིན་ལ་ཁྱད་པར་དུ་ཆོས་འདི་རྣལ་འབྱོར་བླ་ན་མེད་པའི་རྒྱུད་ཀྱི་དགོངས་པ་ཡིན། སྤྱིར་དེ་ཡང་བདེ་བའི་ཏིང་ངེ་འཛིན་གྱི་སྟོབས་ཆེན་པོ་སྐྱེ་བར་བྱེད་པ་དང༌། བདེ་བ་དེ་ཉིད་ཀྱི་ཁམས་འཕེལ་བར་བྱེད་པ་ལ་དེ་ཚོ་རྗེ་ཕག་མོ་གྲུ་པའི་གསུང་སྒྲོས་ཡིན་གསུང༌།

དེ་ཡང་དེ་ང་འབུ་སྙམ་ན་འདིའི་དུས་སུ་འགག་དང་ཉ་ག་བསྡམ་པ་ནི་ཡི་དམ་དང༌། ལམ་དུ་གཏོང་བ་དང༌། སེམས་བསྐྱེད་པ་དང༌། བླ་མ་བསྒོམ་པ་དང༌། ཕྱག་རྒྱ་ཆེན་པོ་དང༌། རྗེས་དགེ་བའི་རྩ་བ་དང་ལྔ་པོ་འདི། གོང་མ་རྣམས་ཐམས་ཅད་དང་ཁྱད་པར་དུ་བདེ་བའི་ཏིང་ངེ་འཛིན་སྟོབས་རྒྱས་པའི་དུས་སུ་ཆོས་འདི་ལྔས་གནད་བསྣུན་དགོས་པར་གོ་བ་ལགས་གསུང༌། དེ་ལྟར་གྲོལ་ལམ་ལྟར་ཉམས་སུ་ལེན་ན་ཇི་ལྟར་བྱ་ལགས་ཞུས་པས་རང་གི་ཡི་དམ་གྱི་ལྷ་ཡབ་ཡུམ་བསྒོམ་པ་ཡིན་མོད་གསུང༌། འོ་ན་གོང་ལྟར་རྒྱུད་སྡེ་བཞིའི་ཉམས་སུ་ལེན་ལུགས་སམ་ཕྱག་རྒྱ་རབ་འབྲིང་ཐ་མ་གསུམ་གྱི་བྱེ་བྲག་མཁའ་གསང་བྱིན་གྱིས་བརླབས་པ་གོང་མ་བཞིན་དུ་འཚལ་བ་ལགས་སམ་ཞུས་པས་གོང་དུ་ཇི་ལྟར་གསུངས་པ་བཞིན་དུ་ཉམས་སུ་ལེན་དགོས་པ་ཡིན་ཏེ། གོང་མ་ལས་ལྷག་ཆད་གང་ཡང་མི་བཏུབ་གསུང༌། དཔའ་བོ་མཁའ་འགྲོའི་སྲོག་གྱུར་རིན་ཆེན་གསུང༌། །གསང་སྔགས་ཚེ་འདིར་ཆོས་རྗེ་གྲུབ་པའི་ལམ། །ཞུས་དང་ཞུས་ལན་བཞི་པ་ཞེས་བྱ་བ། །ཤཱཀྱའི་དགེ་སློང་གྲགས་པ་འབྱུང་གནས་ཀྱིས། །ཆགས་ལམ་ལ་བརྟེན་ཞུས་པའི་དམ་ཆོས་ཡིན། །རྫོགས་སོ།།