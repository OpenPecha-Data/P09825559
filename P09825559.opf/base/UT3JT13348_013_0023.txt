1$0000450༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཐུན་མོང་མ་ཡིན་པ་ནང་གི་ཟབ་ཆོས་

 ནོར་བུའི་ཕྲེང་བ་པོད་ཉ༽བཞུགས་སོ།།!2 "2 1$0000350 "4 !5 སྐྱོབ་པ་ཉིད་ཀྱི་དུས་རྒྱུན་གྱི་ཉམས་ལེན་དཔལ་ཆེན་གྱི་ཞུས་ལན།། ༦༨༥༽ གཉིས་འཛིན་རྟོག་པས་མ་གོས་ཤིང༌། །རྩོད་གཞིར་མི་གནས་སྐུ་གསུང་ཐུགས། །འཁོར་འདས་ཀུན་ལ་མཉམ་པར་འཇུག །འགྲོ་མགོན་ཐུབ་པ་རྗེ་ལ་འདུད། །རྗེ་རིན་པོ་ཆེ་ཉིད་ཀྱིས་མཛད་པའི་དུས་རྒྱུན་དུ་ཉམས་སུ་ལེན་པའི་རིམ་པ་ཞིག་ཐུགས་ལ་འདོགས་པར་ཞུ་བྱས་པས། འདི་ལ་ཆོས་ཟབ་པ་ཞིག་ཡོད་དེ་ཁྱོད་ལ་བྱ་གསུང༌། བྱང་ཆུབ་སེམས་ཀྱི་དུས་གནད། གཡོན་པ་ཀུན་སྤྱོད། ལྟུང་བ་ཞག་ཏུ་མི་འཇོག་པ་དང་གསུམ་གནང༌། ཡང་ཞུས་པ། རླུང་བགྱི་བས་ལས་ཀུན་སྒྲུབ་པར་འདུག་པས་ཡོན་ཏན་སྒྲུབ་པའི་རླུང་གི་ངོས་བཟུང་ཞིག་ཐུགས་ལ་འདོགས་པར་ཞུ་བགྱིས་པས། ངས་ཁར་འདོན་ཨེ་ཕོད་གསུང་ནས། འོ་ན་ཁྱེད་ལ་བྱ། སྤྱིར་རླུང་མང་ཡང་གསུམ་དུ་འདུས་པ་ཡིན། གསུམ་པོ་དེ་གང་ཡིན་སྙམ་ན་ཡི་གེ་གསུམ་དུ་གནས་པ་ཡིན། ཨོཾ་བགྱི་བ་དེས་ནང་དུ་འཇུག་པ་ཡིན། དེས་དགེ་མི་དགེ་གང་ཡང་མི་བསྐྱེད། ཨཱཿ ཞེས་བགྱི་བ་དེས་ནང་དུ་གནས་པ་ཡིན། དེས་ཡོན་ཏན་གྱི་ཚོགས་དཔག་ཏུ་མེད་པ་བསྐྱེད་པ་ཡིན། ཧཱུྂ་བགྱི་བ་དེས་ཕྱིར་དབྱུང་བའི་རླུང་ཡིན་ཏེ། མི་དགེ་བའི་ཚོགས་ཐམས་ཅད་དེས་བསྐྱེད་པ་ཡིན་ཏེ། དེ་ཡོན་ཏན་དུ་འབྱུང་བའི་ཡི་གེ་ཨཱཿབྱ་བ་འདིས་སྒྲུབ་པ་ཡིན་ཏེ། འོ་ན་ཇི་ལྟར་སྒྲུབ་སྙམ་ན། གནས་འདིར་ཨཱཿརང་ཆས་སུ་ཡོད་པ་ཡིན་ཏེ་འཁྲུལ་འཁོར་དཀྱིལ་མོ་ཀྲུང་ལེགས་པར་བཅས་ལ། སྐེད་པ་སྲང༌། ལག་པས་པུས་མགོ་མནན་ལ། དེ་ནས་ནང་གི་དམིགས་པ་ནི། གསང་གནས་སུ་དངུལ་ཆུ་ལྟ་བུའི་ཨཱཿཞིག་བསྒོམ། དེ་ལ་དམིགས་པ་གཏད་པས་རླུང་མ་མནན་ཡང་ནང་དུ་གནས་པ་ཡིན། འོ་ན་དེ་ལྟར་གནས་པ་ལ་ཡོན་ཏན་ཅི་ཡོད་སྙམ་ན། ཡོན་ཏན་བསམ་གྱིས་མི་ཁྱབ་ཏེ། ངའི་བཅུ་ཆོས་སུམ་ཆོས་ཀྱང་རྩ་བ་འདིར་ཐུག་པ་ཡིན། རླུང་སེམས་ནང་དུ་གནས་པ་ན་དངོས་གྲུབ་ཐམས་ཅད་འབྱུང་བ་ནང་དུ་གནས་པ་ཡིན།

འདི་སྒྲུབ་པ་གལ་ཆེ་སྟེ། རང་ལ་མཐུན་རྐྱེན་མེད་པ་ལ། སྐྲ་སྐྲུས་ཀྱང་བྱེད་པ་ལ་འདི་ལ་གནད་དུ་སོང་ན་གང་འདོད་པ་ནས་ཡོང་བ་ཡིན་པས་ཆོས་འདི་ལ་དོག་པ་ཡིན་ཏེ། ཁྱོད་ལ་བྱས་པ་ཡིན། ཡི་གེའི་ནང་ན། གང་འདི་སྒྲུབ་པ་ལ་རླུང་གཏན་ཕྱིར་མི་རྒྱུ་བ་ཡིན་པས་ཡོན་ཏན་དེ་རྣམས་ནང་དུ་གནས་པ་ལ་ཡོང་བ་ཡིན། ང་ལ་རྫས་ཀྱི་སྒྲུབ་པའི་ཐབས་ཤིག་ཡོད་གསུང༌། ང་ལ་དེ་ཡང་གསུང་བར་ཞུ་བགྱིས་པས། འདི་ཡང་བྱ་གསུང༌། མི་གྲིར་ཤི་བའི་རོ་དྲོད་མ་ཡལ་བའི་ཁར་གུ་གུལ་རྡོག་པོ་མཐེ་བོང་ཙམ་ཞིག་རོ་དེའི་ཁར་བཅུག་ལ་དྲོད་དེ་བསྡུས་པ་དང་ཕྱིར་ཕྱུང༌། གུ་གུལ་དེ་ཚགས་བྱས་ལ་དེ་མེར་བསྲེགས་པའི་དུ་བས་ཐབས་འདིར་བྱས་པས་རླུང་གཏན་ཕྱིར་མི་རྒྱུ་བ་ཡིན། ལར་ཡི་གེ་གསུམ་གྱི་སྒྲུབ་པ་འདི་ཤིན་ཏུ་ཟབ་པ་ཡིན་པས་ཁྱོད་འདི་ཁོ་ན་ཉམས་སུ་ལོངས། ཡི་གེ་གསུམ་གྱི་མན་ངག་རྫོགས་སོ། ༧ །འཆི་ལྟས་རྣམས་ཀྱི་ཟབ་ཤོས་གང་ཡིན་ཞུ་བགྱིས་པས། འདི་ལ་དཔལ་ལྡན་ཕག་མོ་གྲུ་པའི་ཞལ་ནས། སྤྲེའུ་དཀར་པོ་སྣ་དམར་བཞོན་ནས་ཤར་དུ་འགྲོ་བ་རྨིས་ན་ཞག་གསུམ་ནས་འཆི་བ་ཡིན་གསུང༌། རྩ་རླུང་གི་གནད་ཡིན་ནམ། སྤྲེལ་དཀར་སྣ་དམར་རྨིས་པའི་རྒྱུ་མཚན་གང་ལགས་ཞུས་པས། རང་གི་ལུས་འགྲུབ་པར་བྱེད་པ་ལ་རྟེན་འབྲེལ་གསུམ་འཛོམ་དགོས་པ་ཡིན་ཏེ། དེ་ལ་ཕ་ལས་ཐོབ་པའི་ཐིག་ལེ་དཀར་པོ་དང༌། མ་ལས་ཐོབ་པའི་ཐིག་ལེ་དམར་པོ་དང༌། ཀུན་གཞིའི་རྣམ་པར་ཤེས་པ་དེ་གསུམ་ལས་གྲུབ་པ་ཡིན། འདི་གསུམ་ལ་གནས་མ་འཕྱུག་གི་བར་དུ་རང་ལུས་དེ་མི་འཇིག་པ་ཡིན་པས། སྔོན་གྱི་གོང་མ་རྣམས་ཀྱིས་འདི་གསུམ་གྱི་གནས་མ་འཕྱུག་པ་ཤེས་པས་ཚེའི་དངོས་གྲུབ་ཐོབ་པའི་རྒྱུ་མཚན་ཡང་དེ་ཡིན། འོ་ན་འདི་གསུམ་ཇི་ལྟར་གནས་སྙམ་ན། ཕ་ལས་ཐོབ་པའི་ཐིག་ལེ་དཀར་པོ་དེ། སྨིན་མ་གཉིས་ཀྱི་བར་དེ་ན་གནས་པ་ཡིན། དེས་རུས་པའི་རིགས་སུ་གྱུར་པ་ཐམས་ཅད་དེས་བསྐྱེད་པ་ཡིན། མ་ལས་ཐོབ་པའི་ཐིག་ལེ་དམར་པོ་ཡར་བྱུང་བ་གཉིས་རྩ་དབུ་མའི་ནང་དུ་ལྟེ་བ་སྤྲུལ་པའི་འཁོར་ལོར་འཕྲད་པས་རྨི་ལམ་དུ་སྤྲེའུ་དཀར་སྣ་དམར་རྨི་བའི་རྒྱུ་མཚན་དེ་ཡིན།

འཆི་བའི་དུས་སུ་ཕའི་ས་བོན་དེ་པདྨ་བྷ་ག་ལས་ཕྱིར་བྱུང༌། མའི་ས་བོན་དེ་སྣ་བུག་གཉིས་ནས་ཕྱིར་བྱུང་ནས་ལུས་འདི་འཇིག་པ་ཡིན། ༧ །འོ་ན་འཆི་བ་བསླུ་བའི་ཐབས་ཤིག་ཞུ་བགྱིས་པས། དེ་ལ་སྲིང་བའི་ཐབས་དེ་གང་ཡིན་སྙམ་ན། བྱང་ཆུབ་ཀྱི་སེམས་སྤྲིན་གསེབ་དུ་སྦ་བའི་མན་ངག་འདི་ཡིན་ཏེ། རྨི་ལམ་རྨི་བ་དེའི་འཁྲུལ་འཁོར་དེ་མ་ཞིག་པར་བླ་མ་དམ་པ་སྙིང་གི་དཀྱིལ་དུ་བསྒོམ། དེ་ཡང་ཤིན་ཏུ་གསལ་བར་ཁབ་མིག་ཏུ་སྐུད་པ་བརྒྱུ་བ་བཞིན་དུ་མ་ཡེངས་པར་བསྒོམ། དེ་ཙུག་བྱས་པས་དཔེ་ཅི་དང་འདྲ་སྙམ་ན། རྟ་རྒོད་རྟོད་ཕུར་ལ་བཏགས་པ་དང་འདྲ་སྟེ། ས་བོན་གཉིས་པོ་དེ་གནས་པའི་དུས་དེ་རང་དུ་གནས་པ་ཡིན་གསུང༌། ༧ འཕོ་བ་རྣམས་ཀྱི་ཟབ་ཤོས་ཤིག་གསུང་བར་ཞུ་བྱས་པས། འཕོ་བ་འདི་ལ་སྤྱིར་མང་ཡང༌། འཕོ་བ་འཇའ་ཚོན་མ་འདི་ཟབ་པ་ཡིན་ཏེ། འདི་སྐབས་ལ་བབ་ན་དང་པོ་ཁོ་ནར་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། གསང་གནས་རྡོ་རྗེའི་རྩ་བར་ཡི་དམ་གྱི་ལྷའི་ས་བོན་དམར་པོ་བསྐྱེད་ལ། ས་བོན་ལ་མེ་འབར་བས་ནང་གི་རྒྱུ་ལྟོ་དང༌། ཉལ་ཉིལ་དང༌། བཙག་བཙོག་ཐམས་ཅད་དེས་ཆོམ་བསྲེགས་ལ། དཔེར་ན་ལ་སྐོངས་བྱས་པ་ལ། སོ་ར་བཏང་པ་བཞིན་དུ་དེ་རྣམས་བསྲེགས་པ་དང༌། བླ་མ་དམ་པ་སྤྱན་དྲངས་ལ་སྤྱི་བོ་ནས་ཁྲུ་གང་ཙམ་དུ་བཞུགས་པར་བསམས་ལ། རང་གི་ས་བོན་དེ་ཡང་གསལ་བཏབ་ནས། སྤྱི་གཙུག་ཚངས་པའི་བུ་ག་ཁ་ཏ་རེ་བྱེ་བར་བསམས་ལ། རང་གི་ས་བོན་དེ་རྒྱངས་ཏེ་བྱོན་པས་བླ་མ་དམ་པའི་ཐུགས་ཀྱི་དཀྱིལ་དུ་སངས་ཀྱིས་སོང་བར་བསམ། དེ་ལ་བློ་རྩེ་གཅིག་ཏུ་གཏད་ལ། དེ་ནས་ཕྱག་རྒྱ་ཆེན་པོའི་ངང་ལ་བཞག་པས་བླ་མ་དང་གཉིས་སུ་མེད་པར་རྫོགས་པའི་བྱང་ཆུབ་ཏུ་སངས་རྒྱ་བ་ཡིན་གསུང༌། ཡང་ཞུས་པས། ཐ་མལ་པ་ལ་འཕོ་ན་ཐེབས་པར་བྱེད་པའི་གནད་གཅིག་ཞུ་བགྱིས་པས། སྤྱིར་བསོད་ནམས་ཀྱི་ཚོགས་གསོག་དགོས། མིག་གྱེན་ལ་ཟློག་པ་དང༌། རྐང་པ་ཕྲ་ཤགས་ཤད་ཀྱི་བྱས་པར་སོང་ན་གནད་འདི་ཟབ་པ་ཡིན།

འོ་ན་ཟབ་པའི་རྒྱུ་མཚན་ཅི་ཡིན་སྙམ་ན། རྩ་དབུ་མ་བྱེ་ནས་རླུང་སེམས་ནང་དུ་ལྡོག་པ་ཡིན་པས་འདི་གནད་མ་འཕྱུག་ན་ཅིས་ཀྱང་འཕོ་བ་ཐེབས་པ་ཡིན་གསུང༌། ༧ རྗེ་རིན་པོ་ཆེའི་སྤྱན་སྔར་གསང་སྔགས་རྡོ་རྗེ་ཐེག་པར་ཕྱག་རྒྱ་ལ་བརྟེན་པའི་དགོས་པ་གང་ཞུས་པས། ས་ནས་སར་རྩའི་མདུད་པ་གྲོལ་བ། གསང་དབང་གི་དགོས་པ། གཡས་གཡོན་གྱི་རྩ་གཉིས་དབུ་མར་དག་དགོས་ཏེ། དོན་དེ་ཡིན། ལས་རྒྱའམ། གྲོལ་ལམ་དུ་བྱང་ཆུབ་ཀྱི་སེམས་བཟློག་པ། སྐད་གཅིག་གི་བཅོམ་ལྡན་འདས་ཧེ་རུ་ཀ་ཡབ་ཡུམ་དུ་བསྐྱེད། རྡོ་རྗེའི་རྩ་བར་ཧཱུྂ་ལ་སོགས་པའི་ས་བོན་བསྒོམ། རྩ་དབུ་མའི་ནང་ལ་ཡར་ཐལ་སོང་བར་བསམས་ལ། རླུང་སྣ་བུག་གཉིས་སུ་སངས་འབུད་པ་བཞི་ལྔ་བྱ། དེའི་དུས་ཁོ་ནར་འཁྲུལ་འཁོར་འདི་བྱས་ཏེ། ལག་པ་གཉིས་ཀྱི་མཐེབ་སྲིན་གཉིས་བསྐུམ་པ་ལ་རྩ་འདི་ནོན་པར་བྱས་ལ་ཁུ་ཚུར་བཅངས་ལ་བརླ་འོག་གཉིས་ལ་གཟུགས་པར་བྱ། གསུས་པ་སྒལ་ཚིག་ལ་སྦྱར། ཡི་དམ་ལྷའི་སྤྱན་དཀྱིལ་མ་དམར་ཧ་རེ་ཕྱེ་བ་དེ་ལ་ཤེས་པ་གཏད་པས། དཔེ་ཅི་དང་འདྲ་ན་ཆང་ཟོམ་གྱི་ཐེམ་བུ་ཁ་བཅད་པ་དང་འདྲ། བླ་མ་དམ་པའི་གདམས་ངག་འདི་ཤིན་ཏུ་གནད་ཆེ་བ་ཡིན་གསུང༌། ༧ བདེ་བ་བོགས་འདོན་པའི་བོགས་འདོན་ཞིག་ཐུགས་ལ་འདོགས་པར་ཞུ་བྱས་པས། གསུམ་པོ་འདི་ཤིན་ཏུ་གལ་ཆེ་བ་ཡིན་ཏེ། ཡོན་ཏན་ཐམས་ཅད་འདིས་བསྐྱེད་པར་བྱེད་པ་ཡིན་ཏེ། འདི་རྒྱུད་རྡོ་རྗེ་མཁའ་འགྲོ་ནས་གསུངས་པ་ཡིན། སློབ་དཔོན་བིརྺ་པས་མཛད་པ་ཡིན། འདི་ལ་ལ་དོར། བྱིན་གྱིས་རླབས། བདེ་བ་སྒོམ་གསུམ་པོ་འདི་ཡིན་ཏེ། རྩ་དེ་ཉིད་ལ་དོར་བ་དང༌། རླུང་དེ་ཉིད་ལ་དོར་བ་གཉིས་པོ་འདི་ཡང་གལ་ཆེ་སྟེ། དཔེ་ཇི་ལྟར་བསྒོམ་ན། གསུམ་པོ་འདི་ཡིན། འོག་སྒོ་སྙོམས་འཇུག་གི་བདེ་བ་འདི་ཡིན་ཏེ། ཡབ་ཡུམ་གཉིས་ཀྱི་པདྨ་བྷ་ག་དང༌། རྡོ་རྗེ་གཉིས་ཀྱི་སྦྱོར་མཚམས་ལ་ཤེས་པ་གཏད་པས་འདིས་བདེ་བ་བསྐྱེད་པ་ཡིན། འོག་སྒོ་སྙོམས་འཇུག་གི་བདེ་བ་མ་ཡིན་པ་ཙཎྜ་ལིའི་བདེ་བ་ཡིན་ཏེ།

ལྟེ་བ་སྤྲུལ་པའི་འཁོར་ལོར་མེ་ཡི་འཁོར་ལོ་ལག་པ་ཙམ་ཞིག་འཕྲེད་དུ་འཁོར་བར་བསྒོམས་པས་དེས་ཀྱང་བདེ་བ་སྐྱེ་བ་ཡིན། ལྟེ་བར་ཙཎྜ་ལིའི་བདེ་བ་ཡིན། འདིས་སྟེང་སྒོ་རྦ་རླབས་ཀྱི་བདེ་བ་ཡིན་ཏེ། འཁྲུལ་འཁོར་འདི་བྱས་ལ་ལྐོག་མ་སྒྲོག་རུས་ལ་བཀལ་བར་བྱ་སྟེ། འདིས་ཀྱང་བདེ་བ་སྐྱེད་པར་འདུག་སྟེ། བག་ཁམས་ལྡོག་དོགས་ཤིག་འདུག་པས་སྔ་མ་གཉིས་པོ་རང་གཙོ་ཆེར་བྱའོ། །ཡང་གསུངས་པ། འདིས་ཀྱང་བདེ་བ་བསྐྱེད་པ་ཡིན་ཏེ། རང་ལྷར་བསྐྱེད་པའི་སྙིང་གར་ཐིག་ལེ་སྲན་མའི་གའུ་འདྲ་བ་ཞིག་བསམ། ལྟེ་བར་ཐིག་ལེ་དམར་པོ་སྲན་མའི་གའུ་ཙམ་ཞིག་བསམས་ལ། སྙིང་གར་ཐིག་ལེ་སྔོན་པོ་ཕྱིར་བྱོན་ནས་ལྟེ་བའི་ཐིག་ལེ་གཉིས་པོ་ཁ་སྦྱར་ནས་ཏུག་ཏུག་ཐུག་པར་བསམ། འདིས་བདེ་བ་སྐྱེད་པ་ཡིན་གསུང༌། ཡང་ཞུས་པ། སྤྱིར་ཡང་དུས་གནད་འདི་ལ་ཐུགས་རྩིས་ཆེ་བར་འདུག་པས། དགོས་སུ་ཉ་དང་གནམ་སྟོང་ལ་ཐུགས་རྩིས་ཆེ་བའི་རྒྱུ་མཚན་ཇི་ལྟར་ལགས་ཞུས་པས། འདི་ལ་ཁྱེད་ཀྱི་ཕྲིག་ཨེན་ཙམ་ཚུད་པར་འདུག སྤྱིར་ཐེག་པ་ཆེན་པོ་གསང་སྔགས་བགྱི་བ་འདི་ལ་རང་གི་རྩ་རླུང་གི་རྟེན་འབྲེལ་མ་གཏོགས་པ་མེད་པ་ཡིན། ནང་གི་ཁམས་བྱང་ཆུབ་ཀྱི་སེམས་ཀྱི་ཐིག་ལེ་འཕེལ་བ་དང་འགྲིབ་པ་གཉིས་པོ་འདི་ལ་ཕྱི་རོལ་གྱི་ཟླ་བ་ཡར་ངོ་དང་མར་ངོ་འབྱུང་བ་ཡིན་ཏེ། ཚེས་གཅིག་ནས་སེམས་ཅན་གྱི་ཁམས་བྱང་ཆུབ་ཀྱི་སེམས་ཀྱི་ཐིག་ལེ་ཡར་འཕེལ་བ་ཡིན་པས་ཟླ་བ་དེ་ཡར་འཕེལ་བ་ཡིན། དེ་ཡང་ཉའི་ནུབ་མོ་སེམས་ཅན་གྱི་ལུས་བདེ་བས་གང་བ་ཡིན་པས། ཟླ་བས་ཀྱང་ནམ་མཁའ་གང་བ་ཡིན། ཉའི་ནུབ་མོ་གནད་ཆེ་བ་ཡིན་ཏེ། ང་ཡང་འདི་ལ་རྩིས་ཆེ་བ་ཡིན། འདིའི་ནུབ་མོ་གནད་དུ་སོང་ན་ཚེགས་མེད་པར་དོན་འགྲུབ་པ་ཡིན། དེ་ནས་ཡང་བཅུ་དྲུག་ནས་ཟླ་བ་ཕྱིར་འགྲིབ་པའི་རྒྱུ་མཚན་ཅི་ཡིན་སྙམ་ན། སེམས་ཅན་གྱི་ཁམས་བྱང་ཆུབ་ཀྱི་སེམས་ཀྱི་ཐིག་ལེ་ཕྱིར་འགྲིབ་པ་ཡིན་ཏེ། དེ་ཡང་གནམ་སྟོང་གི་ནུབ་མོ་ཟླ་བ་མི་གནས་པ་ཡིན།

སེམས་ཅན་གྱི་ཁམས་བྱང་ཆུབ་ཀྱི་སེམས་ཀྱི་ཐིག་ལེ་ཡང་འགྲིབ། ས་བོན་དེ་ཉམས་ན་མི་མཐུན་པའི་ཕྱོགས་དཔག་ཏུ་མེད་པ་འབྱུང་སྟེ། དེའི་ཤུལ་དུ་ཆུ་སེར་ཞུགས་ནས་མཛེར་འགྲོ་བ་ཡིན་ཏེ། རྣལ་འབྱོར་པས་གནད་འདི་ཤེས་དགོས་གསུང༌། རྫོགས་སོ།། །། ༦༨༦༽ ༄། །ལམ་རིམ་དྲི་མ་མེད་པ་སྣང་བྱེད་སྒྲོན་མེ།། ཨོཾ་སྭསྟི། ཀུན་ཏུ་བཟང་པོ་ནམ་མཁའ་ལྟ་བུའི་ཐུགས། །མཁྱེན་གཉིས་ཉི་མའི་དཀྱིལ་འཁོར་རབ་རྒྱས་པས། །འཇིག་ཚོགས་ལ་སོགས་མུན་པའི་ཚོགས་འཇོམས་མཛད། །ཁམས་དང་བག་ལ་ཉལ་དང་བསམ་པའི་ཚོགས། །དུས་གསུམ་འཁོར་འདས་ཤེས་བྱ་མ་ལུས་ཀུན། །སྤྲོས་བྲལ་འོད་གསལ་ཆེན་པོར་སངས་རྒྱས་པ། །བདེ་བའི་འབྱུང་གནས་ཆོས་རྗེ་ཆེན་པོ་ཡི། །ཞབས་ཀྱི་པདྨོར་གུས་པའི་གཙུག་གིས་འདུད། །འདིར་ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདི་སྟེས་དབང་རང་དགར་ནི་མི་ལྡོག བདག་ཅག་སེམས་ཅན་ཐམས་ཅད་ལ་མགོན་དང་སྐྱབས་དང་དཔུང་གཉེན་ཐམས་ཅད་དང་ནི་བྲལ། གཤིན་རྗེའི་སྐྱེས་བུ་རབ་ཏུ་འཇིག་པས་སྤྱི་བོ་ནས་ནི་ཟིན། སང་དང་འཆི་བདག་གང་སྔ་ཆ་མེད། འཁོར་བ་སྡུག་བསྔལ་གྱི་ཕུང་པོ་འདི་སྤོང་བར་བྱེད་པའི་དུས་ནི་ད་རེས་གཅིག་པུ་ལགས། དེ་སྤོང་བའི་གཉེན་པོ་བླ་ན་མེད་པའི་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། སོ་སོ་ཐར་པའི་སྡོམ་པ་རིགས་བདུན་ནམ་ལྔ་ལ་སོགས་པ་བླངས་ནས། སྲོག་བཞིན་བསྲུང་བར་བྱེད་པ་གལ་ཆེ་སྟེ། དེ་ལྟར་ཡང༌། སངས་རྒྱས་སྐྱབས་སུ་སེམས་ཅན་སུས་འགྲོ་བ། །དེ་ནི་ངེས་པར་སྐྱེ་བའི་ཕ་རོལ་འགྲོ། །ཞེས་པ་དང༌། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། །སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། །གསུངས་པའི་དོན་དཀོན་མཆོག་གསུམ་ལ་སྐྱབས་སུ་སོང་བ་དང༌། ཚུལ་ཁྲིམས་རིན་པོ་ཆེ་ལ་ནན་ཏན་བྱེད་པ་རྣམ་པ་གཉིས་པོ་འདི་གཞི་མ་ལྟ་བུར་གྱུར་པ་ཡིན་ཏེ། ཁྲིམས་ནི་རྒྱུ་དང་མི་རྒྱུ་ཀུན་གྱི་ས་གཞི་བཞིན། །ཡོན་ཏན་ཀུན་གྱི་གཞི་རྟེན་ལགས་པར་ཐུབ་པས་གསུངས། །དེ་ཉིད་ཀྱི་སྟེང་དུ་བསོད་ནམས་དང་ཡེ་ཤེས་ཀྱི་ཚོགས་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་གསོག་དགོས་ཏེ།

དེའང་ཞིང་དང་བསམ་པ་དངོས་པོ་གསུམ་རྣམ་པར་དག་པ་འཚལ། ཞིང་མཆོག་ཏུ་གྱུར་པ་ནི་བླ་མ་དམ་པ་ཡིན་ཏེ། མཆོད་པ་ཀུན་གྱི་ཐོག་མར་ནི། །བླ་མའི་མཆོད་པ་བརྩམ་པར་བྱ། །དེ་མཉེས་པ་ལས་དངོས་གྲུབ་ནི། །ཀུན་མཁྱེན་ཉིད་ཀྱང་ཐོབ་པར་འགྱུར། །ཞེས་གསུང༌། བསམ་པ་དག་པ་བྱང་ཆུབ་ཀྱི་སེམས་རིན་པོ་ཆེ་དང༌། དངོས་པོ་དག་པ་རབ་ལུས་ངག་ཡིད་གསུམ་གྱི་བྱ་བས་བླ་མ་དམ་པ་མཉེས་པར་བྱེད་པ། འབྲིང་དང་ཐ་མ་རྫས་དང་ཡོ་བྱད་ཀྱི་དངོས་པོ་ཅི་ཡོད་པས་བླ་མ་མཆོད་པ་ནི། དངོས་པོ་རྣམ་པར་དག་པ་བགྱི་བར་བཞེད་དེ། དེའང་ལུས་ངག་ཡིད་གསུམ་གྱི་བྱ་བ་ཆགས་སྡང་རྨོངས་གསུམ་གྱི་རྗེས་སུ་མ་འབྲངས་པ། ལྷག་བསམ་ཕུན་སུམ་ཚོགས་པས་ཁྱད་པར་དུ་བྱས་པ། ཐམས་ཅད་མཁྱེན་པའི་སེམས་རིན་པོ་ཆེས་ཟིན་པ། ཐ་ན་ཕྱག་དར་མགོ་གང་བྱེད་ཀྱང་ཡང་དག་པར་རྫོགས་པའི་སངས་རྒྱས་ཀྱི་སྐུ་རིན་པོ་ཆེའི་རི་བོ་ལྟར་ཀུན་ནས་བཟང་བ་དེ་ཐོབ་པར་བྱེད་པའི་རྒྱུ་ངེས་པ་ཅན་ལགས། ལུས་ཀྱི་བྱ་བ། ངག་ཆོས་དང་མཐུན་པའི་ཚིག་གིས་མི་བཟང་ངན་འབྲིང་གསུམ་ཐམས་ཅད་ཕེབས་པར་སྨྲ་བ་དང༌། དབུགས་འབྱིན་པ་དང༌། དཔེར་ན་དཔལ་ཆེན་ཆོས་ཡེས། ཆོས་ནི་བླ་མ་རིན་པོ་ཆེས་སྟོན། རྒྱགས་ནི་ངས་སྟེར། ཞེས་སྙན་པའི་ཚིག་གིས་བླ་མའི་འཁོར་ཕུན་སུམ་ཚོགས་པ་སྒྲུབ་པར་བྱེད་པའི་ཐབས་ལ་མ་རྨོངས་པ། དེ་ལྟ་བུ་ལ་སོགས་པ་ངག་གང་དང་གང་གིས་བླ་མ་དམ་པའི་ཞབས་ཏོག་ཏུ་འགྲོ་ཞིང༌། འགྲོ་བ་གཞན་གྱི་རྒྱུད་མོས་གུས་ཀྱི་བདུད་རྩིས་ཁེངས་པར་བྱེད་པའི་ངག་ཆོས་དང་མཐུན་པར་སྨྲ་བ་དང༌། ངག་གི་བྱ་བ་སྣ་ཚོགས་མཐོ་བ་དང་དམའ་བ་དུ་མས་རང་གཞན་གྱི་དོན་བསྒྲུབ་པ་བླ་མའི་ཞབས་ཏོག་ཏུ་འགྲོ་བ་འབའ་ཞིག་སྨྲ་བ་དང༌། ཡིད་ཀྱིས་འདི་ནི་བྱ་བའོ། །འདི་ནི་བྱ་བ་མ་ཡིན་པའོ། །ཞེས་པ་ལ་སོགས་པར་བསམ་པ་ཡིད་ཆགས་པ་དང༌། སྡང་བ་དང༌། རྨོངས་པ་གསུམ་གྱི་དུག་སེལ་བར་བྱེད་པའི་ཐབས་ལ་མཁས་པ། ཆགས་པ་མེད་པ་དང༌། སྡང་བ་མེད་པ་དང༌།

རྨོངས་པ་མེད་པ་གསུམ་གྱི་སེམས་འབའ་ཞིག་གིས་གོང་གི་ལུས་ངག་གི་བྱ་བ་རྣམས་ཁྱད་པར་དུ་བྱེད་པ། དེ་ལྟ་བུའི་ལུས་ངག་ཡིད་གསུམ་གྱི་བྱ་བས་བླ་མ་དམ་པའི་ཞབས་ཏོག་བྱེད་པ། བསྒོ་བ་རྣ་ལ་མི་གཟོན་ཞིང༌། སོང་གསུང་བའི་དུས་སུ་མྱུར་དུ་འགྲོ་བ་དང༌། ཤོག་གསུང་བའི་དུས་སུ་མྱུར་དུ་འོང་བ་དང༌། དེའི་རྣམ་པར་སྨིན་པ་བྱང་ཆུབ་སེམས་དཔའི་སྡེ་སྣོད་ཀྱི་མདོ་ལས་གསུངས་པ་ལྟར་ཤེས་པར་བྱ་བ་དང༌། དེ་ལྟ་བུའི་རབ་ལུས་ངག་ཡིད་གསུམ་གྱི་བྱ་བས་བླ་མ་དམ་པ་མཆོད་པར་བྱེད་པའོ། །འབྲིང་དང་ཐ་མ་རྫས་དང་ཡོ་བྱད་ཀྱི་དངོས་པོ་རང་ལ་ཡོད་པ་ཐམས་ཅད་འབུལ་ཞིང༌། མེད་པ་བཙལ་ནས་འབུལ་བར་གསུངས་པ་དང༌། དེའང་རྗེ་བཙུན་ལྷོ་བྲག་པ་དང་བླ་མ་གཞུང་པ་ལྟ་བུ། དེའང་བླ་མ་གཞུང་པས། རྗེ་བཙུན་ལྷོ་བྲག་པ་གཞུང་གི་རི་བོར་སྤྱན་དྲངས། གནག་སྨད་བདུན་ཅུ། ཞོ་ཟོ། ཁྱི་ཡན་ཆད་ཕུལ། འབྲི་རྒན་མོ་གཅིག་པུ་ཞིག་བཞག་པས། འདི་མི་འབུལ་བ་ཅི་ཡིན་གསུང་བ་ལ། འདི་ལ་གཡང་ཡོད་པ་ཡིན་ཞུས་པས། ང་ལའང་བསྒོམས་པས་སངས་རྒྱ་བ་དང༌། མ་བསྒོམས་པས་འཚང་རྒྱ་བ་གཉིས་ཡོད་ཏེ། མ་བསྒོམ་པར་འཚང་རྒྱ་བའི་གདམས་ངག་འཕོ་བ་འདི་ལ་གཡང་ཡོད་པས། ཁྱོད་ལ་མི་སྟོན་གསུངས་པས། འབྲི་རྒན་ཡང་ཕུལ། ཇོ་མོ་ཡང་ཕུལ། ཡོད་ཚད་ལྷག་མ་མེད་པར་ཕུལ་བ་དེ་ལྟ་བུ་དང༌། གཉིས་པ་མེད་པ་བཙལ་ནས་ཕུལ་བ། དཔེར་ན་རྗེ་བཙུན་ཆེན་པོ་ལྷོ་བྲག་པས་ཞིང་གི་སོ་ནམ་ཚུན་ཆད། གྲོང་ཆོག་ཡན་ཆད་དང༌། བྱང་ནམ་རའི་གསེར་ཁ་ཚུན་ཆད་དུ་བྱོན་ཞིང༌། སུ་དབང་བསྐུར་འདོད། སུ་གདམས་ངག་ཟབ་མོ་འདོད། ཅེས་ཕྱོགས་ཐམས་ཅད་དུ་བསྐོར་ནས་དཀའ་སྤྱད་དང་སྡུག་བསྔལ་དཔག་ཏུ་མེད་པ་མཛད་པས། གསེར་ལ་ཐུབ་སྲང་དགུ་བཅུ་ཐམ་པ་རྙེད། དེ་རྒྱ་གར་དུ་སློབ་དཔོན་ཆེན་པོ་ནཱ་རོ་པའི་ཕྱག་ཏུ་ཨེ་ཐོན་དགོངས་ནས། ཞལ་རས་ལ་ཐར་ནུ་ལ་སོགས་པ་སྐུས་ནས་མཛེ་རྫུ་ནི་མཛད། མི་མགོ་བུམ་རིལ་གྱི་ནང་དུ་གསེར་རྣམས་བླུགས་ནས། གང་དགར་དགར་སྐྱུར་ཞིང་བྱོན་པས།

སློབ་དཔོན་ཆེན་པོ་ནཱ་རོ་པའི་ཕྱག་ཏུ་ཕུལ། མེད་པ་བཙལ་ནས་འབུལ་བ་དེ་ལྟ་བུ་ཡིན་ཏེ། མདོར་ན་ལུས་དང༌། ལོངས་སྤྱོད་དང༌། ཤ་དང་རུས་པ་དང༌། རྐང་དང་ཆུ་རྒྱུས་ཐམས་ཅད་བླ་མའི་ཕྱོགས་སུ་གཏོང་བ་ནི། གོང་མའི་རྣམ་པར་ཐར་པ་ལགས་ཏེ། བྱང་ཆུབ་སེམས་དཔའ་རྟག་ཏུ་ངུས་བྱང་ཆུབ་སེམས་དཔའ་ཆོས་འཕགས་ལ་མཆོད་པ་ལྟ་བུའོ། །འབྲིང་དང་ཐ་མ་རྫས་དང་ཡོ་བྱད་ཀྱིས་བླ་མ་མཆོད་པར་བསྟན་པ་ནི། དངོས་པོ་རྣམ་པར་དག་པ་ལགས་སོ། །ཞིང་དང་བསམ་པ་དངོས་པོ་གསུམ། །རྣམ་པར་དག་པའི་རྟེན་འབྲེལ་ལས། །བསོད་ནམས་ནོར་བུ་རིན་པོ་ཆེ། །ལྷ་དང་བཅས་པའི་འཇིག་རྟེན་གྱི། །དགོས་འདོད་རེ་བ་སྐོང་བར་བྱེད། །གནས་སྐབས་མཐར་ཐུག་ཐམས་ཅད་ཀྱི། །ཕན་དང་བདེ་བ་ཐོབ་པའི་རྒྱུ། །བསོད་ནམས་སྟོབས་ཀྱིས་ཞུས་པ་ལགས། །བསོད་ནམས་མིན་ལས་ཕན་པའི་སྨན། །ཤིན་ཏུ་གནོད་པའི་དུག་ཏུ་འགྱུར། །བསོད་ནམས་མིན་ལས་སེམས་མེད་པའི། །བེམ་པོ་དག་ཀྱང་གནོད་པར་འགྱུར། །དེ་ཕྱིར་མི་ཡིས་བསོད་ནམས་བསགས། །དེ་ཡང་ཡང་དང་ཡང་དུ་བསག །དེ་རིང་ཉིད་ལ་བསྟུན་ཏེ་བྱ། །སྐྱེ་དགུ་ཀུན་གྱིས་མཐོང་དཀོན་པའི། །བསྐལ་པ་དུ་མར་འབྱུང་དཀའ་བའི། །སངས་རྒྱས་གསེར་གྱི་མདོག་ཅན་ཏེ། །བསོད་ནམས་ཚོགས་ལས་གྲུབ་པར་ནི། །སྨོན་ལམ་རྒྱ་མཚོའི་མདོ་ལས་གསུངས། །འཇིག་རྟེན་གསུམ་མགོན་ཆོས་ཀྱི་རྗེ། །དཔལ་ལྡན་རིན་ཆེན་འབྲི་གུང་པ། །རིན་ཆེན་བསོད་ནམས་ཚོགས་དེ་ཉིད། །འཁོར་དང་མྱ་ངན་འདས་པ་ཡིས། །བདེ་སྐྱིད་མ་ལུས་སྒྲུབ་བྱེད་པའི། །རྒྱུ་ཡི་དྲུང་པོ་དྲུང་པོར་བཞེད། །ཐམས་ཅད་མཁྱེན་པ་ཆོས་ཀྱི་རྗེ། །གསེར་མདོག་རྒྱལ་པོར་གྱུར་པའི་ཚེ། །བསེ་རུ་ལྟ་བུའི་དགྲ་བཅོམ་ལ། །འབྲས་ཆེན་བཙོས་པ་བྲེ་ཆུང་གང༌། །ཕུལ་བས་འཛམ་གླིང་སྲོག་དང་ཕྲད། །འཇིག་རྟེན་མགོན་པོ་རྣམ་པར་གཟིགས། །རྩ་ལག་ཅན་དུ་གཤེགས་པའི་ཚེ། །ལྷོ་ནས་འོངས་པའི་འབྲུ་ཚོང་གིས། །སྲན་རྡོག་ཕྱེད་དང་ལྔ་ཕུལ་བས། །གླིང་བཞིའི་བདག་པོ་ང་ལས་ནུ། །འཁོར་ལོས་སྒྱུར་རྒྱལ་ཆེན་པོ་ནི། །གནས་སྐབས་འབྲས་བུ་ཐོབ་པ་ཡིན། །མཐར་ཐུག་མངོན་པར་བྱང་ཆུབ་པ། །ཤཱཀྱའི་རྒྱལ་པོ་ཆེན་པོ་འདི། །མཐར་ཐུག་འབྲས་བུ་ཐོབ་པ་ལགས། །ཨེ་མ་ངོ་མཚར་མི་ཆེའམ། །ལུས་ངག་ཡིད་གསུམ་བཏང་སྙོམས་སུ། །སྡོད་པ་ད་ལྟ་ག་ལ་ཁོམ། །ཕྲ་ཞིང་ཕྲ་བའི་དངོས་པོ་རྣམས། །བྱང་ཆུབ་སེམས་ཀྱིས་དབང་བྱས་ནས། །ཚད་ལྡན་བླ་མ་དམ་པ་ལ། །ལྟོས་པ་མེད་པར་འབུལ་བ་དང༌། །ལུས་སྲོག་འབངས་དང་སྲོག་རྣམས་ཀུན། །རང་གི་བླ་མ་དམ་པ་ཡི། །ཕྱོགས་སུ་གཏོང་བ་དམ་པ་ཡིན། །དེང་འདིར་ཚོགས་དང་དཔག་ཀུན་ཏུ། །བསོད་ནམས་ཚོགས་ཀྱི་བསྔགས་པ་རྣམས། །དུས་རྣམས་ཀུན་ཏུ་གདམས་པ་ཡིན། །ད་ནི་ཡེ་ཤེས་ཀྱི་ཚོགས་བརྗོད་པར་བྱ་སྟེ།

ཡེ་ཤེས་གང་ཡིན་སྙམ་ན་རང་བྱུང་ལྷན་ཅིག་སྐྱེས་པའི་ཡེ་ཤེས། རང་གི་སེམས་འདི་ཉིད་ལགས། དེ་རྟོགས་པར་བྱེད་པའི་ཐབས་ཉམས་སུ་ལེན་པ་དེ་ལ་ཡེ་ཤེས་ཀྱི་ཚོགས་ཟེར། ཉམས་སུ་ལེན་པའི་ལུགས་ནི་རྣམ་པ་གཉིས་ཡིན་ཏེ། མཚན་ཉིད་ཕ་རོལ་ཏུ་ཕྱིན་པའི་ཐེག་པ་ལྟར་ཉམས་སུ་ལེན་པ་དང༌། ཐེག་པ་ཆེན་པོ་གསང་སྔགས་ལྟར་ཉམས་སུ་ལེན་པ་གཉིས་ལགས་ཏེ། འདིར་ཕ་རོལ་ཏུ་ཕྱིན་པ་ལྟར་ཉམས་སུ་ལེན་པ་ཐོག་མར་བརྗོད་པར་བྱ་སྟེ། དེའང་རྒྱུ་དང་ལམ་དང་འབྲས་བུ་གསུམ་དུ་ཤེས་པར་བྱ་སྟེ། རྒྱུ་ཐམས་ཅད་མཁྱེན་པའི་སེམས་རིན་པོ་ཆེ་མ་སྐྱེས་པ་བསྐྱེད་པར་བྱེད་པ་ནི། ཐོག་མར་སྨོན་པ་བྱང་ཆུབ་ཀྱི་སེམས་རྒྱུ་རྣམ་པ་བཞི་ལ་བརྟེན་ཏེ་བསྐྱེད་པར་བྱ་བ་ནི། བསམ་པ་རྐྱང་པ་ལགས། དེ་ནས་འཇུག་པ་བྱང་ཆུབ་ཀྱི་སེམས་རྒྱུ་རྣམ་པ་གཉིས་ལ་བརྟེན་ནས་བསྐྱེད་པར་བྱེད་པ་ནི། སྡོམ་པས་ཁྱད་པར་དུ་བྱས་པ་ཡིན་ཏེ། འཇུག་སེམས་སྡོམ་པའི་བདག་ཉིད་མ་གཏོགས་པས། །ཡང་དག་སྨོན་པ་འཕེལ་བར་ག་ལ་འགྱུར། །ཞེས་གསུངས་པ་ཉིད་ཀྱིས་ཤེས་པར་བྱ། དེ་ལྟར་སྨོན་འཇུག་གཉིས་བསྐྱེད་པ་གཞི་ཡིན་ཏེ། སེམས་རིན་པོ་ཆེ་དེས་ཁྱད་པར་དུ་བྱས་པའི་ཕ་རོལ་ཏུ་ཕྱིན་པ་དྲུག་བརྩོན་འགྲུས་ཀྱི་སྟོབས་ཆེན་པོས་ཉམས་སུ་བླངས་པ་ལས། ནང་དུ་ཏིང་ངེ་འཛིན་སྐྱེ་བའི་རིམ་པ་འབྲས་བུ་ལྟ་བུར་བརྗོད་པར་བྱ་སྟེ། ས་བཅུ་ལམ་ལྔ་དེས་བགྲོད་པར་བྱེད་པ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་རིམ་གྱིས་བསྒོམ་པ་དང་རྒྱུད་ལ་སྐྱེ་བ་ལགས་ཏེ། ལམ་ཞེས་བརྗོད། ཐོག་མར་དྲན་པ་ཉེ་བར་བཞག་པ་བཞི། ཕྱིའི་ལུས་ལ་ལུས་ཀྱི་འདུ་ཤེས། རྣམ་པར་བམ་པ་དང༌། རྣམ་པར་དམར་བ་དང༌། རྣམ་པར་འབུས་ཤིག་པ་ལ་སོགས་པ་དྲན་པ་ཉེ་བར་བཞག་པ་དང༌། ནང་གི་ལུས་ལ་ལུས་ཀྱི་འདུ་ཤེས་སྔ་མ་ལྟར་དྲན་པ་ཉེ་བར་བཞག་པ་ལགས་ཏེ། སློབ་དཔོན་ཆེན་པོ་ཞི་བ་ལྷའི་ཞལ་ནས། དུར་ཁྲོད་སོང་ནས་གཞན་དག་གི། །རུས་གོང་དག་དང་བདག་གི་ལུས། །འཇིག་པའི་ཆོས་ཅན་ཉིད་དུ་ནི། །ནམ་ཞིག་མགོ་སྙོམས་བྱེད་པར་འགྱུར། །ཞེས་གསུངས་པ་བཞིན་དུ།

དྲན་པ་ཉེ་བར་བཞག་པ་བཞི་རིམ་གྱིས་བསྒོམས་པས། འཆི་བ་མི་རྟག་པ་རྒྱུད་ལ་སྐྱེས་ཏེ། སྡིག་པ་སྤོང་བ་དང་དགེ་བ་བསྒྲུབ་པ་ལ་བློ་འཇུག་ཅིང་ཡང་དག་པ་སྤོང་བ་བཞི་ཉམས་སུ་ལེན་པར་འགྱུར་ཏེ། དེའང་སྡིག་པ་མི་དགེ་བའི་ཆོས་མ་བསྐྱེད་པ་མི་སྐྱེད། སྐྱེས་པ་སྤོང་བ་ལ་བརྩོན་པ། དཀར་པོ་དགེ་བའི་ཆོས་རྒྱུད་ལ་མ་བསྐྱེད་པ་སྐྱེད་པར་བྱེད་ཅིང༌། སྐྱེས་པ་གོང་ནས་གོང་དུ་འཕེལ་བས་སྟོབས་སུ་འགྱུར་བ་ལགས་ཏེ། དེ་སྟོབས་སུ་གྱུར་པ་ལས། རྫུ་འཕྲུལ་གྱི་རྐང་པ་བཞི་རྒྱུད་ལ་སྐྱེ་སྟེ། མོས་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང༌། སྤྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང༌། སེམས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང༌། བརྩོན་འགྲུས་ཀྱི་ཏིང་ངེ་འཛིན་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་སྟེ། དེ་སྟོབས་སུ་འགྱུར་བ་དང༌། དབང་པོ་ལྔ་རྒྱུད་ལ་སྐྱེ་སྟེ། དད་པའི་དབང་པོས་ཆོས་ལས་མི་འགྱུར་བ་དང༌། དྲན་པའི་དབང་པོས་ཆོས་ལས་མི་ཉམས་པ་དང༌། བརྩོན་འགྲུས་ཀྱི་དབང་པོས་བཏང་སྙོམས་སུ་མི་གནས་པ་དང༌། ཏིང་ངེ་འཛིན་གྱི་དབང་པོས་མཉམ་པར་འཇོག་པ་ལ་མཁས་པ་དང༌། ཤེས་རབ་ཀྱི་དབང་པོས་རང་གི་མཚན་ཉིད་མངོན་སུམ་དུ་གྱུར་པ་སྟེ། འདི་ལ་དབང་པོ་ལྔ་ཞེས་བརྗོད། དེ་སྟོབས་སུ་གྱུར་པ་ལས་སྟོབས་ལྔ་ཞེས་བགྱི་སྟེ། དད་པའི་སྟོབས། དྲན་པའི་སྟོབས། བརྩོན་འགྲུས་ཀྱི་སྟོབས། ཏིང་ངེ་འཛིན་གྱི་སྟོབས། ཤེས་རབ་ཀྱི་སྟོབས་ཏེ། སྟོབས་ལྔ་ལ་དབང་ཐོབ་པས་ཏིང་ངེ་འཛིན་ལ་བར་དུ་གཅོད་པ་དང་བྲལ་བས་འདི་མན་ཆོད་འཇིག་རྟེན་པའི་ལམ་ཞེས་བརྗོད་དེ། དྲན་པ་ཉེ་བར་བཞག་པ་བཞིས་ཚོགས་ལམ་ཆུང་ངུ་བགྲོད། ཡང་དག་པར་སྤོང་བ་བཞིས་ཚོགས་ལམ་འབྲིང་པོ་བགྲོད། རྫུ་འཕྲུལ་གྱི་རྐང་པ་བཞིས་ཚོགས་ལམ་ཆེན་པོ་བགྲོད།

དབང་པོ་ལྔ་དང་སྟོབས་ལྔས་དྲོད་རྩེ་མོ་བཟོད་པ། འཇིག་རྟེན་ཆོས་མཆོག་སྟེ། སྦྱོར་ལམ་ངེས་འབྱེད་ཆ་བཞི་བགྲོད། དེས་མཐོང་ལམ་རྣམ་པར་མི་རྟོག་པའི་ཡེ་ཤེས་རྒྱུད་ལ་སྐྱེས། མྱ་ངན་ལས་འདས་པའི་ས་ཐོབ། འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལ་ཕྱི་ཕྱག་འཚལ། མཐོང་ལམ་རྣམ་པར་མི་རྟོག་པའི་ཡེ་ཤེས་མཐོང་བའི་ངོ་བོའི་ཆོས་བྱང་ཆུབ་ཀྱི་ཡན་ལག་བདུན། དྲན་པ་ཡང་དག་བྱང་ཆུབ་ཀྱི་ཡན་ལག དགའ་བ་ཡང་དག བཏང་སྙོམས་ཡང་དག ཤིན་ཏུ་སྦྱངས་པ། བརྩོན་འགྲུས། ཏིང་ངེ་འཛིན། ཆོས་རབ་ཏུ་རྣམ་པར་འབྱེད་པ་བྱང་ཆུབ་ཀྱི་ཡན་ལག་གོ། །མཐོང་བ་དེ་གོམས་པར་བྱེད་པའི་སྒོམ་ལམ་འཕགས་པའི་ལམ་ཡན་ལག་བརྒྱད་ཅེས་བརྗོད། དེའང༌། ཡང་དག་པའི་ལྟ་བ་དང༌། ཡང་དག་པའི་རྟོགས་པ། ཡང་དག་པའི་འཚོ་བ། ཡང་དག་པའི་རྩོལ་བ་དང༌། ཡང་དག་པའི་ལས་ཀྱི་མཐའ། ཡང་དག་པའི་ཏིང་ངེ་འཛིན། ཡང་དག་པའི་དྲན་པ། ཡང་དག་པའི་ངག་གོ །དེའང༌། མ་མཐོང་མཐོང་ཕྱིར་མཐོང་བའི་ལམ། །མཐོང་བ་གོམས་ཕྱིར་སྒོམ་པའི་ལམ། །ཞེས་གསུང༌། ལམ་ཡན་ལག་བརྒྱད་པོ་འདི་ཉིད་ལ་མཉམ་པར་བཞག་པས་ས་བཅུ་པོ་བགྲོད་ནས་ཐམས་ཅད་མཁྱེན་པའི་ཡེ་ཤེས་ཐོབ་ཅིང༌། རྫོགས་པའི་བྱང་ཆུབ་ཏུ་འཚང་རྒྱ་བར་འདོད་པ་སྒོམ་ལམ་མཐར་ཕྱིན་པའི་ལམ། འཕགས་པའི་ལམ་ཡན་ལག་བརྒྱད་ཀྱིས་ས་བཅུ་བགྲོད་ནས་རྫོགས་པའི་བྱང་ཆུབ་ཏུ་འཚང་རྒྱ་བའི་ལམ་དུ་གསུངས། དེ་ལྟར་ས་བཅུ་ལམ་ལྔ་དང༌། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱིས། ས་བཅུ་ལམ་ལྔ་བགྲོད་གྱུར་ནས། །བསྐལ་པ་མུ་མཐའ་མེད་པར་ནི། །སྒྲུབས་ན་ཆོས་རྗེ་སངས་རྒྱས་ཐོབ། །འདི་ཐེག་ཆེན་ཕ་རོལ་ཕྱིན་པའི་ལུགས། །ཡུན་རིང་འཁོར་བས་མ་དུབ་ཅིང༌། །སྙུགས་ལྡན་སྐྱེས་བུའི་ཉམས་ལེན་ཡིན། །མགོན་པོ་བླ་མའི་ཞལ་ནས་གསུངས། །དེ་འབྲས་བུ་དག་ཏུ་བསྟན་པའོ། །གཉིས་པ་གསང་སྔགས།བརྩོན་འགྲུས་ཆེ་ལ་ཡིད་ཐུང་བའི། །བསོད་ནམས་བསགས་པ་ཆེ་བ་དང༌། །སྨོན་ལམ་རྒྱ་ཆེན་བཏབ་པ་ཡི། །བསགས་པ་རབ་གྱུར་སྐྱེས་བུ་ཡིས། །ཨུ་དུམ་ཝ་རའི་མེ་ཏོག་བཞིན། །མ་བྱུང་འབྱུང་བར་མི་འགྱུར་ཞིང༌། །རྒྱུ་འབྲས་གཅིག་ཏུ་གྱུར་པའི་ཆོས། །སྒྲུབ་ན་ཚེ་འདིར་སངས་རྒྱ་བའི། །ཐབས་མཆོག་སྤུ་གྲི་འདྲ་བའི་ཆོས། །ལས་དང་ཉོན་མོངས་ཤེས་བྱ་ཡིས། །སྒྲིབ་པའི་བུད་ཤིང་རྩད་ནས་གཅོད། །མཁྱེན་པ་གཉིས་ལྡན་ཆོས་ཀྱི་རྗེ། །སྤངས་རྟོགས་འབྲས་བུ་མཐར་ཕྱིན་པའི། །རྒྱལ་བ་རྡོ་རྗེ་འཛིན་པ་དེ། །སྐྱེ་འདིར་ཐོབ་པར་ཐེ་ཚོམ་མེད། །དེ་ཉམས་སུ་ལེན་པའི་ཚུལ་ལུགས་ནི། །ཚད་ལྡན་བླ་མ་དམ་པ་ཡི། །ཞབས་ཀྱི་པདྨོར་བཏུད་བྱས་ནས། །སྟོན་པའི་འདུ་ཤེས་རབ་བཞག་སྟེ། །སྔགས་ཀྱི་དབང་གིས་མན་ངག་དང༌། །ཕྱག་རྒྱ་སྙིང་པོ་དམ་ཚིག་རྣམས། །གསང་སྔགས་རིགས་སྔགས་མ་ལུས་པ། །དད་དང་གུས་པས་ཞུས་བྱས་ནས། །ཤིན་ཏུ་དབེན་པའི་གནས་ཉིད་དུ། །སྒྲུབ་ལ་དཔའ་བའི་རྣལ་འབྱོར་པས། །འཇིག་རྟེན་སྤྲོས་པ་རབ་བཅད་ནས། །འཚོ་བའི་ཡོ་བྱད་བསག་བྱ་སྟེ། །བྱང་ཆུབ་སེམས་ལས་བྱུང་བ་ཡི། །འཇའ་ཚོན་ལྟ་བུའི་ལྷ་སྐུ་བསྒོམ། །ལུས་ངག་ཡིད་གསུམ་ཐ་མལ་གྱི། །སྤྲོས་པ་ཆོད་པའི་དགོས་པ་ཡོད། །ལུས་ནི་སྐྱིལ་ཀྲུང་ལེགས་པར་བཅའ། །སྒལ་ཚིགས་མདའ་སྨྱུག་བཞིན་དུ་བསྲང༌། །མཉམ་གཞག་ཕྱག་རྒྱ་ལེགས་པར་བཅའ། །ལུས་སེམས་ལྷོད་ཀྱིས་གློད་ལ་བཞག

།ཟླ་བ་ཕྱེད་ཙམ་དེ་ལྟར་བྱ། །དེས་ལུས་སེམས་ཀློང་དུ་ཆུད་པར་བྱེད། །རླུང་ལྷག་རྩ་ཡི་སྐྱོན་རྣམས་དག །འཁྲུལ་འཁོར་དེ་ནི་བསྒྱུར་བྱ་སྟེ། །ཐབས་འགའ་འཁྲུལ་འཁོར་བཅའ་བར་བྱ། །དུས་གསུམ་སངས་རྒྱས་ཀུན་གྱི་ཡུམ། །ཤེས་རབ་ཕ་རོལ་ཕྱིན་པའི་གནས། །རྩ་གསུམ་འདུས་པའི་འདུས་མདོ་དེར། །དབང་གི་རྒྱལ་པོ་དམ་པ་བསྒོམ། །ཅིས་ཀྱང་སྐྱོ་བར་འགྱུར་བ་ན། །དམིགས་པ་བསྒྱུར་ཞིང་བསྒྱུར་ཞིང་བསྒོམ། །བརྩོན་འགྲུས་ཅན་གྱི་རྣལ་འབྱོར་པས། །ཆུ་བོའི་གཞུང་བཞིན་ཉམས་བླངས་ན། །གྲགས་པ་ཆེན་པོ་ས་སྟེང་ཁྱབ། །བདེ་དྲོད་རྣམ་པར་མི་རྟོག་པའི། །ཏིང་འཛིན་རྩོལ་སྒྲུབ་མེད་པར་སྐྱེ། །ཕྱི་ཡི་སྣང་བ་དཀར་དམར་དང༌། །ལྷ་དང་བཅས་པའི་འཇིག་རྟེན་རྣམས། །རང་དབང་མེད་པར་དབང་དུ་འདུ། །རྫས་དང་ཡོ་བྱད་མ་ལུས་པ། །ནམ་མཁའི་སྤྲིན་ཕུང་བཞིན་དུ་འདུ། །ཚེ་དང་བསོད་ནམས་དབང་ཕྱུག་རྣམས། །རྒྱས་པས་གཞན་གྱི་གཉེན་པོ་མེད། །དེ་རང་དབང་མེད་པའི་རྒྱུ་འབྲས་ཡིན། །ཐུན་མོང་དངོས་གྲུབ་དང་པོ་ཡིན། །མཆོག་གི་དངོས་གྲུབ་ཐོབ་པར་འདོད་པའི་རྟེན་གྱི་གང་ཟག་གིས་ཉམས་སུ་བླང་བའི་ཚུལ་ལུགས་ནི། རྗེ་སྒམ་པོ་པ་དང༌། དཔལ་ཕག་མོ་གྲུ་པ་གཉིས་ཀྱི་སྐུ་ཚེའི་སྟོད་ལ། ཨ་རོ་མ་དང༌། ཐུན་འཇོག་དང༌། ལྷན་ཅིག་སྐྱེས་སྦྱོར་རྣམས་ཀྱི་ཁྲིད་མཛད་ནས། སེམས་གནས་པ་ཐོག་མར་སྒྲུབ། གནས་པ་དེ་ཐོབ་པས་སློབ་མ་དེ་མོས་གུས་སྐྱེ། སྣོད་དུ་རུང་བའི་དུས་སུ། དེ་ཉིད་ཀྱི་སྟེང་དུ་མི་འཇོག་པར། གཞི་ནས་ཡི་གེ་བརྒྱ་པ་ནས་ཕྱག་རྒྱ་ཆེན་པོ་ཇི་བཞིན་མཛད་པས། སྐལ་བ་དང་ལྡན་པའི་སྣོད་འགེངས་པར་མཛད་པ་གདའ་ལ། འདིར་འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེས། རྒྱ་མཚོའི་ལྟ་བུའི་གདུལ་བྱ་སྨིན་པར་མཛད་པའི་ཚུལ། ཐོག་མ་ཉིད་ནས་མཎྜལ་དང་ཡི་གེ་བརྒྱ་པའི་བསྙེན་པ་ལེགས་པར་ཕོག་ནས། རབ་ཟླ་བ་གསུམ། འབྲིང་ཟླ་བ་གཅིག ཐ་མ་ཟླ་བ་ཕྱེད་སོང་བ་དང་ཕྱག་རྒྱ་ཆེན་པོ་ལན་གསུམ་གྱི་བར་འདེབས་པར་མཛད་པ་ནི།

བླ་མ་དམ་པའི་བྱིན་རླབས་སློབ་མའི་རྒྱུད་ལ་འཇུག་པར་བྱེད་པའི་རྟེན་འབྲེལ་དུ་བཞེད། ལན་བདུན་གྱི་བར་དུ་ཉམས་ལེགས་པར་བལྟས་ནས། བོགས་འདོན་དེ་ཞག་བཅོ་ལྔའི་བར་ལ་མ་སྐྱེས་པ་དང༌། ས་རྡོ་ཁུར་བ་ལ་སོགས་པ་དགེ་འདུན་གྱི་བྱ་བ་དམིགས་སུ་གང་འགྲོ་བྱེད་དུ་བཅུག་ནས། སྤྱན་སྔར་བོས་ནས་དྲོ་ཁམ་གང་ཡང་དེའི་ཉིན་པར་གནང༌། སྙན་པའི་གསུང་གིས་དབུགས་ལེགས་པར་ཕྱུང་ནས། རང་བྱུང་ལྷན་ཅིག་སྐྱེས་པའི་ཡེ་ཤེས་འོད་གསལ་དོན་དམ་པའི་བདེན་པ་རང་གི་སེམས་ཀྱི་ངོ་བོ་ངོ་སྤྲོད། འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་རྩད་ནས་སྐེམས་པར་མཛད། དེ་ལ་དང་པོ་ཕྱག་རྒྱ་ཆེན་པོ་རྒྱུད་ལ་སྐྱེས་ནས། ཐབས་ལམ་གྱི་ཁྲིད་མཛད་པའི་རྒྱུ་མཚན་ནི་དཔེར་ན་འཁོར་ལོས་བསྒྱུར་བའི་རྒྱལ་པོ་ཐོག་མར་འཇིག་རྟེན་དུ་བྱུང་ནས། རྗེས་ལ་རིན་པོ་ཆེ་སྣ་བདུན་འཁོར་ལོས་བསྒྱུར་བའི་རྒྱལ་པོ་དེ་ཉིད་ཀྱི་བསོད་ནམས་དང༌། སྨོན་ལམ་ལས་འབྱུང་བ་དང་འདྲ་བར། ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་དབང་གི་རྒྱལ་པོ་ལྟ་བུ་རྒྱུད་ལ་སྐྱེས་ནས། གཟོད་རིན་པོ་ཆེ་སྣ་བདུན་དང་འདྲ་བའི་ཐབས་ལམ་དྲི་མ་མེད་པའི་ཁྲིད་མཛད་པའི་ཚུལ་ནི། ཐོག་མར་སེམས་གསུམ་ཞག་བཅོ་ལྔ་སྒོམ་དུ་བཅུག་པ་ནི་སྔོན་དུ་འགྲོ་བའི་ཆོས་ཡིན་ལ། དེ་ནས་མཉམ་བཞག་གི་འཁྲུལ་འཁོར་སྟོན་པར་བྱེད་དེ། གང་ཡང་མི་སྒོམ་པ་ནི་མཁན་པོ་ངུར་སྨྲིག་པའི་ཁྲིད་ཚན་ལ་གདམས་པ་བཞིན་ནོ། །དེ་ལྟར་ཞག་བཅོ་ལྔ་སོང་བ་དང༌། སྐྱིལ་ཀྲུང་དེ་ཉིད་ཡར་བསླངས་ཏེ། གཏུམ་མོའི་འཁྲུལ་འཁོར་བཅའ། སྒོམ་ཐག་གཞུག དེ་ལྟར་ཞག་བཅོ་ལྔ་སོང་བ་དང༌། དམིགས་པ་གཉིས་པ་དང་གསུམ་པ། ཡང་ཞག་བཅོ་ལྔ་རེ་བསྒོམ། དེའི་རྗེས་ལ་གསུམ་ག་བྱེ་བྲག་མེད་པར་ཞག་བཅོ་ལྔ་བསྒོམ། དེ་ནས་དཀྲུག་པའི་འཁྲུལ་འཁོར་བསྟན། དེ་ནས་གཏུམ་མོའི་ཐོན་ཆོས་དྲུག་པོ་བསྟན་པར་བྱའོ། །དེ་ལ་གཏུམ་མོའི་ཡོན་ཏན་མ་ལུས་པ་མངོན་སུམ་དུ་འགྱུར་བ་ཡིན།

འདི་ཐམས་ཅད་སྒོམ་བྱུང་གི་ཤེས་རབ་ཀྱིས་ཤེས་པར་བྱའོ། །དེ་ནས་འོད་གསལ་བསྟན་པར་བྱའོ། །འོད་གསལ་གཏུམ་མོ་དང་འབྲེལ་པ་ཅན་དུ་ཉམས་སུ་བླང་བར་བྱ་བ་ཡིན་ལ། ཉིན་པར་གཏུམ་མོ་བསྒོམ། སྲོད་ལའང་གཏུམ་མོ་བསྒོམ། ཐོ་རངས་འོད་གསལ་འཛིན་པའི་དུས་སུ། འོད་གསལ་གྱི་འཁྲུལ་འཁོར་ལེགས་པར་བཅའ། སེམས་བསྐྱེད་དམིགས་པ་དང་པོ་བསྒོམ། ཞག་བཅོ་ལྔ་སོང་བ་དང་དམིགས་པ་གཉིས་པ། ཡང་བཅོ་ལྔ་སོང་བ་དང་དམིགས་པ་གསུམ་པ། ཞག་བཅོ་ལྔ་སོང་བའི་རྗེས་ལ་འོད་གསལ་གྱི་ཐོན་ཆོས་བརྒྱད་པོ་སྟོན། དེ་ནས་སྒྱུ་ལུས་བསྟན་པར་བྱ་སྟེ། རྣམ་པར་སྨིན་པའི་སྒྱུ་ལུས་ཐོག་མར་སྒོམ་པ་ཡིན་ལ། ཞག་བཅོ་ལྔ་དེའི་རྗེས་ལ་ཡི་དམ་ལྷའི་སྒྱུ་ལུས་ཞག་བཅོ་ལྔ། དེ་ནས་རྣམ་པར་འགྱུར་བ་གསུམ་ཞག་བཅོ་ལྔ་རེ་བསྒོམ། གསང་སྔགས་ཐབས་ཀྱི་ལམ་མཆོག་འདི། །ཐབས་ཀྱི་རྒྱལ་པོ་ཕ་རྒྱུད་དང༌། །ཤེས་རབ་རྒྱལ་མོ་མ་རྒྱུད་ནས། །གདམས་ངག་རྒྱལ་པོ་ཐབས་ལམ་སྟོན། །ཏིལླི་ནཱ་རོའི་བརྒྱུད་པ་ལ། །རིན་ཆེན་སྔགས་ཀྱི་གཏེར་ཁ་བྱེ། །བླ་མ་རྣམས་ཀྱིས་ཉམས་སུ་མྱོང༌། །ཉམས་མྱོང་ཅན་གྱི་བླ་མ་ལ། །འཁོར་བ་སྤོང་བྱེད་ཐབས་ཀྱི་མཆོག །ཡིད་བཞིན་ནོར་བུ་ལྟ་བུའི་ཆོས། །རིན་ཆེན་བང་མཛོད་ལྟ་བུ་ཡི། །ཐབས་མཆོག་རིན་ཆེན་འཕྲེང་བ་འདི། །མོས་གུས་ཅན་གྱི་སློབ་མ་ཡིས། །མཚན་ཉིད་ལྡན་པའི་བླ་མ་ལ། །མཉེས་པ་གསུམ་གྱིས་མཉེས་བྱས་ནས། །རྡོ་རྗེ་འཛིན་པར་བསྒོམས་བྱས་ཏེ། །ཅི་གསུང་བཀའ་ལས་མི་འདའ་བར། །ཉམས་སུ་བླངས་པས་དངོས་གྲུབ་ཐོབ། །རྣལ་འབྱོར་དབང་ཕྱུག་ནག་པོ་པས། །རང་གི་བླ་མ་དམ་པའི་གསུང༌། །ཕྲ་མོ་བཅག་པས་མཁའ་འགྲོ་ཁྲོས། །དེས་འདིར་ཐེག་ཆེན་གསང་སྔགས་ཀྱི། །སྲོག་གི་སྙིང་པོ་བླ་མ་ཡིན། །དཔལ་ལྡན་ཆེན་པོ་ནཱ་རོ་པས། །ལུས་སྲོག་བཏང་ནས་ཅི་གསུང་བསྒྲུབས། །དེས་ཚེ་གཅིག་གིས་དངོས་གྲུབ་ཐོབ། །གཞན་གདམས་པ་ཡོད་སྐད་མ་ཐོས་སོ། །དེས་འགྲོ་དྲུག་གི་སེམས་ཅན་ཐམས་ཅད་འཚེང༌། །བློ་ཆོས་ལས་གཞན་པའི་ལྷས་བྱིན་གྱིས། །ཐུབ་པའི་བཀའ་སྩལ་དངོས་སུ་བཅག

།དེས་མནར་མེད་དམྱལ་བའི་གནས་སུ་སོང༌། །དེས་འདིར་རྡོ་རྗེ་འཛིན་པ་ཡིས། །སྔགས་དང་ཉམས་ལེན་མ་ལུས་པ། །བླ་མའི་ངག་ལ་རག་ལས་གསུང༌། །དེས་ན་རང་གི་བླ་མ་ལ། །ཉིན་མཚན་དུས་དྲུག་ཐམས་ཅད་དུ། །མོས་གུས་འདུན་པ་དུང་དུང་གིས། །གདུང་བར་བྱེད་པའི་ཚུལ་ལུགས་ནི། །ལྟོགས་པ་ཟས་ཀྱིས་གདུངས་པ་དང༌། །ད་ཕྲུག་མ་ཡིས་གདུངས་པ་བཞིན། །སེམས་དེ་བླ་མ་མཆོག་ལ་གནས། །རང་སེམས་བླ་མའི་དབང་དུ་གྱུར། །སྐུ་གསུང་ཐུགས་ཀྱི་རྣམ་ཐར་ལ། །འཁྲུལ་པར་གཏན་ནས་མ་མཐོང་ཞིང༌། །མཛད་དང་སྤྱོད་པ་ཐམས་ཅད་ལ། །གྲོ་ལུང་གློག་འབྱུང་གི་ལྟ་ལུགས་དང༌། །རྗེ་བཙུན་ཆེན་པོའི་རྣམ་ཐར་ལ། །ལྷ་མིག་དག་པས་ལྟ་བྱེད་ཅིང༌། །སློབ་དཔོན་བླང་སྟོན་གྱིས་མཛད་པའི། །བསྟན་མ་ཡབ་ཡུམ་མཆོད་པ་བཞིན། །རང་འཁྲུལ་སྣང་གི་རྟོག་པས་མི་བསླད་ཅིང༌། །རྡོ་རྗེ་འཛིན་པའི་གར་ལ་ཡང༌། །དངོས་གྲུབ་ཆེན་པོར་བལྟ་བར་བྱ། །སྔགས་ཀྱི་དངོས་གྲུབ་ཇི་སྙེད་པ། །བླ་མའི་མོས་གུས་གཅིག་པུས་འབྱུང༌། །ཇི་ལྟར་བུད་ཤིང་མེད་པ་ལ། །མེ་ཡི་རྩོལ་བ་ཇི་ལྟར་བྱ། །གང་ཞིག་མིག་དང་མི་ལྡན་པར། །གཟུགས་ལ་ཇི་ལྟར་རྟོག་ཞིག་གུ། །སྣ་ཡི་དབང་པོ་བྲལ་བ་ལ། །དྲི་མ་སྣོམ་པར་མི་ནུས་ལྟར། །དེ་བཞིན་མོས་གུས་མེད་པ་ལ། །སྔགས་ཀྱི་དངོས་གྲུབ་ཐོབ་ཐབས་མེད། །རྒྱུ་མེད་འབྲས་བུ་ག་ལ་སྲིད། །ཚེ་གཅིག་ལུས་གཅིག་འདི་ཉིད་ལ། །རྡོ་རྗེ་འཆང་དང་འདྲ་བ་ཡི། །གྲུབ་པ་ཐོབ་པའི་རྣལ་འབྱོར་པས། །བཀོད་པ་ལུས་ཀྱི་རྫུ་འཕྲུལ་གྱིས། །འཁོར་དང་མྱ་ངན་འདས་པ་ཡི། །བདེ་སྐྱིད་ཡོན་ཏན་མ་ལུས་པ། །སྐད་ཅིག་གཅིག་གིས་ཐོབ་འདོད་ན། །བླ་མ་དམ་པའི་མོས་གུས་བྱ། །རྡོ་རྗེ་འཆང་དང་ཏིལླི་དང༌། །དཔལ་ལྡན་ནཱ་རོ་ཆེན་པོ་ནས། །ཐམས་ཅད་མཁྱེན་པ་ཆོས་ཀྱི་རྗེ། །མཉམ་མེད་བླ་མ་ཡན་ཆད་དུ། །ཚིག་དང་ཐ་སྙད་ཀྱིས་མི་བསླད་ཅིང༌། །བྱིན་རླབས་ཀྱི་བརྒྱུད་པ་མ་ཉམས་པར། །མཁའ་འགྲོས་བསྒྲུབས་པའི་ཏིང་འཛིན་དང༌། །དཔའ་བོས་བསྒྲུབས་པའི་འོད་གསལ་གཉིས། །ཟུང་འཇུག་ཆེན་པོའི་ཉམས་ལེན་མཆོག

།གནད་དང་དམ་ཚིག་མཆོག་དང་ནི། །ཚུལ་ཁྲིམས་བྱང་ཆུབ་སེམས་ཀྱིས་བསྒྲུབས། །ཚུལ་ཁྲིམས་འཁོར་ལོ་རིན་པོ་ཆེ། །སྔགས་ཀྱི་ཉེས་པའི་སྐྱོན་རྣམས་སེལ། །ཚུལ་ཁྲིམས་ནོར་བུ་རིན་པོ་ཆེ། །སྔགས་ཀྱི་དགོས་འདོད་རེ་བ་སྐོང༌། །ཚུལ་ཁྲིམས་གླང་པོ་རིན་པོ་ཆེ། །སྔགས་ཀྱི་ཐེག་པར་འགྲོ་བ་རྣམས། །རྡོ་རྗེ་འཆང་གི་ས་ལ་སྐྱེལ། །ཚུལ་ཁྲིམས་རྟ་མཆོག་རིན་པོ་ཆེ། །ས་བཅུ་མྱུར་དུ་བགྲོད་པར་བྱེད། །ཚུལ་ཁྲིམས་བཙུན་མོ་རིན་པོ་ཆེ། །སྔགས་ཀྱི་ཏིང་འཛིན་མཆོག་རྣམས་སྒྲུབ། །ཚུལ་ཁྲིམས་དམག་དཔོན་རིན་པོ་ཆེ། །སྔགས་ཀྱི་མི་མཐུན་ཕྱོགས་རྣམས་བཟློག །ཚུལ་ཁྲིམས་བློན་པོ་རིན་པོ་ཆེ། །སྔགས་ཀྱི་དེ་ཉིད་བློ་གྲོས་ཅན། །སྔགས་དང་ཚུལ་ཁྲིམས་དབྱེར་མེད་ཉིད། །སྔགས་ཉིད་ཚུལ་ཁྲིམས་ཚུལ་ཁྲིམས་སྔགས། །ཁྲིམས་ལས་གཞན་པའི་སྔགས་མེད་པར། །རྒྱུད་རྒྱལ་དུས་ཀྱི་འཁོར་ལོ་ལས། །ཚུལ་ཁྲིམས་འཆལ་ལ་སྔགས་འགྲུབ་པར། །སངས་རྒྱས་རྣམས་ཀྱིས་མ་གསུངས་ཏེ། །མྱ་ངན་འདས་གྲོང་འགྲོ་བ་ནི། །ཡུལ་དང་ཕྱོགས་ཀྱང་མ་ཡིན་ནོ། །སྟོན་པ་བཅོམ་ལྡན་འདས་ཀྱིས་གསུངས། །དེ་ལྟར་བསོད་ནམས་ཡེ་ཤེས་ཚོགས་གཉིས་རབ་བསགས་ནས། །བརྩོན་འགྲུས་ཆེན་པོས་ཉིན་མཚན་ཆོས་འདིས་འདའ་བྱེད་པ། །བདུད་རྩི་དྲི་མེད་མོས་གུས་མཐུ་ཡིས་སྨིན་བྱས་ནས། །བྱང་ཆུབ་སེམས་གཉིས་ཀུན་བཟང་ནམ་མཁའ་ཡངས་པ་ལ། །ཐབས་དང་ཤེས་རབ་རྟ་བདུན་རྒྱལ་ལྟར་རབ་འབར་བས། །ཉོན་མོངས་ཤེས་བྱའི་བུད་ཤིང་མ་ལུས་བསྲེགས་གྱུར་ནས། །རྒྱལ་བ་རྡོ་རྗེ་འཛིན་པ་འཇིག་རྟེན་མགོན་པོ་འབྲི་གུང་པའི། །དྲི་མེད་རྡོ་རྗེའི་སྐུ་ནི་མཚན་དང་དཔེ་བྱད་དཔལ་འབར་བས། །ལྷར་བཅས་འཇིག་རྟེན་ཟིལ་གྱིས་མནན་ནས་ལྷམ་མེ་ལྷན་ནེ་ལྷང་ངེ་བ། །ཚེ་འདིར་ཐོབ་པར་འདོད་པས་གཞུང་འདི་ཉམས་སུ་བླང་བར་རིགས། །ལམ་གྱི་རིམ་པ་དྲི་མ་མེད་ཅིང་སྣང་བར་བྱེད་པའི་སྒྲོན་མེ་ཞེས་བྱ་བ། དེ་བཞིན་གཤེགས་པ་ཐུགས་རྗེ་ཆེན་པོ་དང་ལྡན་པ།

ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་དཔལ་ལྡན་འབྲི་གུང་པའི་གསུང་སྒྲོས་ཡི་གེར་བྲིས་པ་རྫོགས་སོ།། །། 

༦༨༧༽ ༄། །སྤྱན་སྔ་གྲགས་འབྱུང་གིས་ཞུས་པའི་ཞུ་ལན་བཅོ་ལྔ་པ།། ན་མོ་གུ་རུ། །གཉིས་འཛིན་རྟོག་པས་མ་གོས་ཤིང༌། །རྩོད་གཞིར་མི་གནས་སྐུ་གསུང་ཐུགས། །འཁོར་འདས་ཀུན་དང་མཉམ་པར་འཇུག །འགྲོ་མགོན་ཐུབ་པ་ཆོས་རྗེར་འདུད། །རྗེ་རིན་པོ་ཆེ་ཉིད་ཀྱིས་མཛད་པའི་དུས་རྒྱུན་དུ་ཉམས་སུ་ལེན་པའི་རིམ་པ་ཞིག་ཐུགས་ལ་འདོགས་པར་ཞུ་ཞུས་པས། འདི་ལ་ཆོས་ཟབ་མོ་ཞིག་ཡོད་དེ་ཁྱོད་ལ་བྱ་གསུངས། ངས་ཀྱང་འདི་ཁོ་ན་ཉམས་སུ་བླངས་པ་ཡིན་ཏེ། འདི་ལ་ས་བཅད་ཀྱི་དམིགས་པ་གསུམ་ཡོད་པ་དེ་ཁྱོད་ཀྱིས་སེམས་ལ་བཟུང་ཞིག བྱང་ཆུབ་སེམས་ཀྱི་མན་ངག་དང་གཅིག གཡོན་པ་ཀུན་སྤྱོད་ཀྱི་ཉམས་ལེན་དང་གཉིས། ལྟུང་བ་ཞག་ཏུ་མི་འཇོག་པ་དང་གསུམ་མོ། །རྩ་བ་འདི་གསུམ་ཁོ་ན་ཡིན། འོ་ན་གསུམ་པོ་འདི་ཇི་ལྟར་ཉམས་སུ་ལེན་སྙམ་ན། བྱང་ཆུབ་ཀྱི་སེམས་བྱ་བ་དེ་ཆོས་ཀྱི་མཐིལ་ཡིན། དེ་ལ་དུས་གནད་བྱ་བ་འདི་ཤིན་ཏུ་གལ་ཆེ་བ་ཡིན། ཡང་དག་པར་རྫོགས་པའི་སངས་རྒྱས་ཀྱང་ཐོ་རངས་མངོན་པར་རྫོགས་པར་སངས་རྒྱས་པ་ཡང་གནད་འདི་རང་གིས་སངས་རྒྱས་པ་ཡིན་པས་ནངས་པར་འདི་ཁོ་ན་གནད་ཟབ་པ་ཡིན། དེས་ན་ཐོ་རངས་ཀྱི་དུས་སུ་བྱང་ཆུབ་མཆོག་ཏུ་སེམས་བསྐྱེད། དེ་ཡང་མདོར་ན་གཤའ་མར་མ་སྐྱེས་ཀྱི་བར་དུ་བརྟག་པ་བྱས་ལ་བསྐྱེད། དེ་ཡང་ནངས་པར་གྱི་དུས་སུ་གནད་ཟབ་པའི་རྒྱུ་མཚན་ཅི་ཡིན་སྙམ་ན། དེ་རྩ་རླུང་གི་གནད་ཀྱིས་རྩ་སྟོང་པར་ཡོང་བ་ཡིན། དེའི་ནང་དུ་བྱང་ཆུབ་ཀྱི་རླུང་འཇུག་པ་ཡིན། བྱང་ཆུབ་ཀྱི་རླུང་ཞུགས་པས། རྩ་བྱང་ཆུབ་ཀྱི་རྩ། རླུང་བྱང་ཆུབ་ཀྱི་རླུང་དུ་ཡོང་བས། ལུས་བྱང་ཆུབ་ཀྱི་ལུས་སུ་འགྲུབ་པ་ཡིན་པས་གནད་འདི་ཟབ་པ་ཡིན། གཞན་བཟའ་བཏུང་གིས་རྩ་མིག་ཁེངས་པའི་དུས་སུ། རང་གི་འབད་རྩོལ་དྲག་པོ་བྱས་ནས་བསྒོམ་ཀྱང༌། ཡོན་ཏན་ཆེན་པོ་སྐྱེ་བར་དཀའ། དཔེར་ན་སྣོད་ཁ་སྦུབ་པའི་ནང་དུ་ཆུ་བླུགས་པ་དང་འདྲ། ནངས་པར་འདི་གནད་ཤིན་ཏུ་ཆེ་བ་ཡིན་ཏེ་ནངས་པར་གནད་དུ་སོང་ན།

བྱང་ཆུབ་མཆོག་ཏུ་སེམས་བསྐྱེད་ཚད་རང་གི་དབང་དུ་འོང་བ་ཡིན། བྱང་ཆུབ་ཀྱི་སེམས་ལ་གནད་དུ་མ་སོང་ན། འདོད་ཆགས་ཞེ་སྡང་གཏི་མུག་གསུམ་གང་སྐྱེས་ཀྱང༌། དེའི་ཉིན་པར་འདོད་ཆགས་ཞེ་སྡང་གཏི་མུག་ཅན་གྱི་སྐྱེས་བུ་དང་འཕྲད་ནས། འདོད་ཆགས་ཞེ་སྡང་གཏི་མུག་གསུམ་སྤྱོད་པར་འོང་ལ། དེ་ཡང་ནངས་པར་གྱི་བསམ་པ་དེའི་མཐུ་ཡིན། དེ་བྱང་ཆུབ་ཀྱི་སེམས་ཀྱི་མན་ངག་ཡིན། གཡོན་པ་ཀུན་སྤྱོད་ཀྱི་དབང་དུ་བྱས་ན། ནངས་པར་སེམས་བསྐྱེད་པའི་རིམ་པའི་རྗེས་ལ་ཡི་དམ་གྱི་ལྷ་གསལ་བར་བསྒོམ། དེ་ནས་ལངས་པའི་དུས་སུ་ཡི་དམ་ལྷའི་ང་རྒྱལ་དང་མ་བྲལ་བར་བྱ། ལག་པ་གཡོན་པས་ཤམ་ཐབས་དང་སྐེ་རགས་བཅིངས། མལ་ནས་འདོན་པའི་དུས་སུ་རྐང་པ་གཡོན་པ་སྔོན་ལ་འདོར། བཟའ་བཏུང་ཅི་བྱེད་ཀྱང་གཡོན་པ་ཀུན་སྤྱོད་ཀྱིས་སྔོན་དུ་འགྲོ་བར་བྱའོ། །འོ་ན་འདི་ལ་ཡོན་ཏན་ཅི་ཡོད་སྙམ་ན། དངོས་གྲུབ་ལེན་པའི་ལག་པ་ཡིན་ཏེ། དེའི་རྟེན་འབྲེལ་འཕྱུགས་པར་སོང་ན། བཏེགས་མི་བཏུབ་པར་འདུག་སྟེ། ངའི་རྟེན་འབྲེལ་འཕྱུགས་ཟེར་བ་ཡང་དོན་གོ་འདི་ཡིན་ཏེ། ལར་འདི་ལ་དྲན་པ་རྩེ་གཅིག་ཏུ་གནས་པར་སོང་ན་མཆོག་དང་ཐུན་མོང་གི་ཡོན་ཏན་ཐམས་ཅད་འབྱུང་བ་ཡིན་པས། ཡི་དམ་ལྷའི་རྣམ་པར་འགྱུར་བ་གསུམ་གྱིས་ཉམས་སུ་བླངས་པ་དེ་ཉིན་མོའི་ཡིན། མལ་དུ་ཞུགས་པའི་དུས་སུ་མལ་དེ་སྣ་ཚོགས་པདྨ་དང་ཉི་མའི་གདན་དུ་བསམས་ལ། རང་ཡི་དམ་ལྷའི་ང་རྒྱལ་དང་ལྡན་པར་བྱས་ལ་རྐང་པ་གཡོན་པས་མལ་དུ་འགྲོ་བར་བྱའོ། །དེས་གཡོན་པ་ཀུན་སྤྱོད་རྫོགས་པ་ཡིན།། ༈ །།ལྟུང་བ་ཞག་ཏུ་མི་འཇོག་པའི་མན་ངག་འདི་ལ། བླ་མ་དམ་པ་རྣམས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ། ལུས་ལོངས་སྤྱོད་ལ་སོགས་པ་ཐམས་ཅད་དབུལ། དེའི་ཉིན་པར་ལུས་ངག་ཡིད་གསུམ་གྱིས་ལས་ཅི་བྱས་པ་ཐམས་ཅད་དྲན་པར་བྱས་ལ། ཨུ་ཧུ་ལགས། བླ་མ་རྡོ་རྗེ་འཛིན་པ་བྱ་བ་ལ་སོགས་པས་སྡིག་པ་བཤགས། འདི་ལྟུང་བ་ཞག་ཏུ་མི་འཇོག་པའི་གདམས་ངག་ཡིན།

འདིས་ལྟུང་བ་སྡེ་ལྔ་མན་ཆད་དེས་སངས་ཀྱིས་འདག་པ་ཡིན། ཞག་ཏུ་ལུས་ན་འདག་པ་ཡང་དཀའ་བར་འོང་བས། ཞག་ཏུ་མི་འཇོག་པ་གལ་ཆེ། གསུམ་པོ་འདིས་ཉིན་ཞག་ཕྲུགས་གཅིག་གིས་ཉམས་སུ་ལེན་པའི་རིམ་པ་འདིས་རྫོགས་པ་ཡིན། ངས་ཀྱང་འདི་ཁོ་ན་ཉམས་སུ་ལེན་པ་ཡིན་པས། ཁྱོད་ཀྱིས་ཀྱང་གཅེས་སྤྲས་ཆེ་བར་གྱིས། འདི་ཤ་སྟག་ཉམས་སུ་བླངས་ན་རང་གི་ཁད་ཁད་གོ་རྒྱུ་འོང༌། ཐེག་པ་ཆེན་པོ་གསང་སྔགས་ཀྱི་འབྲས་བུ་མངོན་སུམ་དུ་འབྱུང་བ་ཡིན། གཅེས་སྤྲས་ཆེ་བར་གྱིས།། ༈ །།ཡང་ཞུས་པ་རླུང་ཞེས་བྱ་བ་འདིས་ལས་ཀུན་སྒྲུབ་པར་འདུག་པས་ཡོན་ཏན་སྒྲུབ་པའི་རླུང་གི་ངོས་འཛིན་ཞིག་ཐུགས་ལ་འདོགས་པར་ཞུ་ཞུས་པས། ངས་ཁར་འདོན་ཨེ་ཕོད་གསུངས་ནས། འོ་ན་ཁྱོད་ལ་བྱ་གསུངས། སྤྱིར་རླུང་མང་ཡང་གསུམ་དུ་འདུས་པ་ཡིན། གསུམ་པོ་དེ་གང་ཡིན་སྙམ་ན། ཡི་གེ་གསུམ་དུ་གནས་པ་ཡིན། ཨོཾ་བྱ་བ་དེས་ནང་དུ་འཇུག་པ་ཡིན། དེས་དགེ་མི་དགེ་གང་ཡང་མི་བྱེད། ཨཱཿབྱ་བ་དེས་ནང་དུ་གནས་པ་ཡིན། དེས་ཡོན་ཏན་གྱི་ཚོགས་ཐམས་ཅད་བྱེད། ཧཱུྃ་བྱ་བ་དེས་ཕྱིར་དབྱུང་བ་ཡིན། མི་དགེ་བའི་ཚོགས་ཐམས་ཅད་དེས་བྱེད་པ་ཡིན། དེ་ཡོན་ཏན་དུ་འབྱུང་བའི་ཡི་གེ་ཨཱཿབྱ་བ་འདིས་བསྒྲུབས་པ་ཡིན་ཏེ། འོ་ན་ཇི་ལྟར་སྒྲུབ་སྙམ་ན། གནས་འདི་ན་ཨཱཿརང་ཆས་སུ་ཡོད་པ་ཡིན། འཁྲུལ་འཁོར་དཀྱིལ་ཀྲུང་ལེགས་པར་བཅའ། སྐེད་པ་སིང་གིས་བསྲང༌། ལག་པས་པུས་མགོ་མནན་ལ། དེ་ནས་ནང་གི་དམིགས་པ་ནི། གནས་འདིར་དངུལ་ཆུ་ལྟ་བུའི་ཨ་གཅིག་བསྒོམ་ལ། དེ་ལ་དམིགས་པ་གཏད་པས་རླུང་མ་མནན་ཡང་ནང་དུ་གནས་པ་ཡིན། འོ་ན་གནས་པ་ལ་ཡོན་ཏན་ཅི་ཡོད་སྙམ་ན། ཡོན་ཏན་ལ་བསམ་གྱིས་མི་ཁྱབ་སྟེ། ངའི་བཅུ་ཆོས་སུམ་ཆོས་ཀྱང་རྩ་བ་འདིར་ཐུག་པ་ཡིན། རླུང་སེམས་ནང་དུ་གནས་པ་ན་དངོས་གྲུབ་ཐམས་ཅད་འབྱུང་བས། ནང་དུ་གནས་པ་འདི་བསྒྲུབ་པ་གལ་ཆེ་སྟེ། རང་ལ་མཐུན་རྐྱེན་མེད་ཀྱང་འཚོལ་བའི་སྤྲང་ལག་ཀྱང་བྱེད་པ་ལ། གནད་དུ་སོང་ན་གང་འདོད་པ་འོང་བ་ཡིན་པ་ཆོས་འདི་ལ་དགོངས་པ་ཡིན་ཏེ།

ཁྱེད་ལ་བྱས་པ་ཡིན། ཡི་གེ་གསུམ་གྱི་མན་ངག་གིས་སྒྲུབས་ན་རླུང་གཏན་ཕྱིར་མི་རྒྱུ་བ་ཡིན། ཡོན་ཏན་དེ་རྣམས་རླུང་ནང་དུ་གནས་པ་ལ་འོང་བ་ཡིན། རྫས་ཀྱི་སྒྲུབ་པའི་ཐབས་ཡོད་གསུངས། ང་ལ་དེ་ཡང་ཡོད་གསུངས། ང་ལ་དེ་ཡང་གསུང་བར་ཞུ་བྱས་པས་འདི་ཡང་བྱ་གསུངས། མི་གྲིར་ཤི་བའི་རོ་དྲོད་མ་ཡལ་བའི་ཁར་གུ་གུལ་རྡོག་མ་མཐེ་བོང་ཙམ་ཞིག་རོ་དེའི་ཁར་བཅུག་ལ་དྲོད་བསྡུས་པ་དང་ཕྱིར་་་་་་དབྱུང་ལ་གུ་གུལ་ཚགས་བྱས་པ་དེ་མེར་བསྲེགས་པའི་དུད་པས་ཐབས་འདི་བྱས་པས་རླུང་གཏན་ཕྱིར་མི་རུང་ཕྱུང་བ་ཡིན། ལར་ཡི་གེ་གསུམ་གྱི་གྲུབ་ཐབས་འདི་ཤིན་ཏུ་ཟབ་པ་ཡིན་པས་ཁྱོད་ཀྱང་འདི་ཁོ་ན་ཉམས་སུ་ལོངས། ཡི་གེ་གསུམ་གྱི་མན་ངག་ཞུས་པ་རྫོགས་སོ།། ༈ །།འཆི་ལྟས་རྣམས་ཀྱི་ཟབ་ཤོས་གང་ཡིན་ཞུས་པས། འདི་ལ་དཔལ་ལྡན་ཕག་མོ་གྲུ་པའི་ཞལ་ནས། སྤྲེའུ་དཀར་པོ་སྣ་དམར་ཞོན་ནས་ཤར་དུ་འགྲོ་བ་རྨིས་ན་ཞག་གསུམ་ནས་འཆི་བ་ཡིན་གསུངས། རྩ་རླུང་གི་གནད་ཡིན་ནམ་སྤྲེའུ་དཀར་པོ་སྣ་དམར་རྨི་བའི་རྒྱུ་མཚན་ཅི་ལགས་ཞུས་པས། འདི་ལ་ཆོས་ཟབ་མོ་ཞིག་ཡོད་དེ་ག་ལེར་བྱ་གསུངས། གསོལ་བ་བཏབ་ནས་ཞུ་བྱས་པས། ཟབ་མོ་ཡིན་ཏེ་འོ་ན་བྱ་གསུངས། རང་གི་ལུས་འདི་འགྲུབ་པར་བྱེད་པ་ལ། རྟེན་འབྲེལ་གསུམ་འཛོམ་དགོས་པ་ཡིན་ཏེ། དེ་ལ་ཕའི་ཐིག་ལེ་དཀར་པོ་དང༌། མའི་ཐིག་ལེ་དམར་པོ་དང༌། ཀུན་གཞིའི་རྣམ་ཤེས་གསུམ་ལས་འགྲུབ་པ་ཡིན། འདི་གསུམ་གནས་མ་འཕྱུགས་ཀྱི་བར་དུ། རང་གི་ལུས་དེ་མི་འཇིག་པ་ལགས་པས། སྔོན་གྱི་གོང་མ་རྣམས་ཀྱིས་འདི་གསུམ་གྱི་གནས་མ་འཕྱུགས་པ་ཤེས་པས་ཚེའི་དངོས་གྲུབ་ཐོབ་པའི་རྒྱུ་མཚན་ཡང་དེ་ཡིན། འོ་ན་འདི་གསུམ་ཇི་ལྟར་གནས་སྙམ་ན། ཕ་ལས་ཐོབ་པའི་ཐིག་ལེ་དཀར་པོ་དེ་སྨིན་མ་གཉིས་ཀྱི་བར་འདིར་གནས་པ་ཡིན་ཏེ། དེས་རུས་པའི་རིགས་སུ་གྱུར་པ་ཐམས་ཅད་དེས་བསྐྱེད་པ་ཡིན། མ་ལས་ཐོབ་པའི་ཐིག་ལེ་དམར་པོ་དེས་པདྨ་བྷ་གའམ་རྡོ་རྗེའི་རྩེ་མོ་ལ་གནས་པ་ཡིན་ཏེ།

རྣག་་་་་་ཤའི་རིགས་མ་ཐམས་ཅད་དེས་བསྐྱེད་པ་ཡིན། དེ་གཉིས་གནས་འཕྱུགས་ནས་ལུས་འཇིག་པ་ཡིན་ཏེ། འོ་ན་གནས་ཇི་ལྟར་འཕྱུགས་སྙམ་ན། ཕ་ལས་ཐོབ་པའི་ཐིག་ལེ་དཀར་པོ་ཕྱིར་བྱུང་བ་དང༌། མ་ལས་ཐོབ་པའི་ཐིག་ལེ་དམར་པོ་ཡར་བྱུང་བ་གཉིས་རྩ་དབུ་མའི་ནང་ལྟེ་བ་སྤྲུལ་པའི་འཁོར་ལོར་འཕྲད་པས་རྨི་ལམ་དུ་སྤྲེའུ་དཀར་པོ་རྨི་བའི་རྒྱུ་མཚན་དེ་ཡིན། འཆི་བའི་དུས་སུ་ཕའི་ས་བོན་དེ་པདྨ་བྷ་ག་ལས་ཕྱིར་འབྱུང༌། མའི་ས་བོན་དེ་སྣ་བུག་གཉིས་ནས་ཕྱིར་བྱུང་ཏེ། ལུས་འཇིགས་པ་ཡིན། འདི་ཟབ་པ་ཡིན་ཏེ། རང་གི་ལུས་ལ་གོ་བ་སྐྱེ་བ་ཡིན་གསུངས། དེ་གཉིས་མ་ཕྲད་པ་ཡང་འོང་བ་ཡིན། མ་ཕྲད་ན་རྨི་ལམ་དུ་མི་རྨི། འོ་ན་འཆི་བ་བསླུ་བའི་ཐབས་ཤིག་ཞུ་བྱས་པས། དེ་ལ་བག་སྲིང་བའི་ཐབས་མེད་པ་མིན་ཏེ། བསྲིང་བའི་ཐབས་དེ་གང་ཡིན་སྙམ་ན། བྱང་ཆུབ་ཀྱི་སེམས་སྤྲིན་གསེབ་ཏུ་སྦ་བའི་མན་ངག་འདི་ཡིན་ཏེ། རྨི་ལམ་རྨིས་པའི་འཁྲུལ་འཁོར་མ་ཞིག་ན་རབ་བླ་མ་དམ་པ་སྙིང་གི་དཀྱིལ་དུ་བསྒོམ། དེ་ཡང་ཤིན་ཏུ་གསལ་བ་ཁབ་མིག་ཏུ་སྐུད་པ་བརྒྱུས་པ་བཞིན་དུ་མ་ཡེངས་པར་བསྒོམ། དེ་ཙུག་བྱས་པས་དཔེ་ཅི་དང་འདྲ་ན། རྟ་རྒོད་རྟོད་ཕུར་ལ་བཏགས་པ་དང་འདྲ་སྟེ། ས་བོན་གཉིས་པོ་དེ་གནས་དེ་རང་དུ་འཛིན་པ་ཡིན། སྐབས་ཅི་ཞིག་རྟ་རྒོད་རྟོད་ཕུར་བཏང་བ་ལྟར་འོང་ངོ༌། །དེ་ལྟར་མ་བྱུང་ན་འཕོ་བ་རྣམས་ཀྱི་ཟབ་ཤོས་ཤིག་གསུང་བར་ཞུ་ཞུས་པས། འཕོ་བ་འདི་ལ་སྤྱིར་མང་ཡང༌། འཕོ་བ་འཇའ་ཚོན་མ་འདི་ཤིན་ཏུ་ཟབ་པ་ཡིན་ཏེ། གོང་མ་རྣམས་ཀྱང་སྐུ་འདི་ལ་གཤེགས་པས། འདི་སྐབས་ལ་བབ་ན། བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། གསང་གནས་རྡོ་རྗེའི་རྩ་བར་ཡི་དམ་ལྷའི་ས་བོན་དམར་པོ་བསྐྱེད་ལ། ས་བོན་ལས་མེ་འབར་བས་ནང་གི་རྒྱུ་ལྟོ་དང་ཉལ་ཉིལ་དང་བཙག་བཙོག་ཐམས་ཅད་དེས་བཅོམ་པར་བསྲེགས་པས། དཔེར་ན་ལ་སྐོང་བྱས་པས་སོ་ར་བཏང་བ་བཞིན་དུ་དེ་རྣམས་བསྲེགས་པ་དང༌།

བླ་མ་དམ་པ་སྤྱན་དྲངས་ལ་སྤྱི་བོ་ནས་ཁྲུ་གང་ཙམ་ན་བཞུགས་པར་བསམས་ལ། རང་གི་ས་བོན་དེ་ཡང་གསལ་བཏབ་ལ། སྤྱི་གཙུག་ཚངས་པའི་བུ་ག་ཧ་རེར་ཁ་ཕྱེ་བར་བསམ་ལ། རང་གི་ས་བོན་དེར་རྒྱངས་ཀྱིས་ཐོན་པར་བསམ། བླ་མ་དམ་པའི་ཐུགས་ཀྱི་དཀྱིལ་དུ་སངས་སེ་སོང་བར་བསམ་ལ། དེ་ལ་བློ་རྩེ་གཅིག་ཏུ་གཏད་ལ་དེ་ནས་ཕྱག་རྒྱ་ཆེན་པོའི་ངང་ལ་བཞག་པས་བླ་མ་དམ་པ་དེ་དང་གཉིས་སུ་མེད་པར་རྫོགས་པའི་བྱང་ཆུབ་ཏུ་སངས་རྒྱ་བ་ཡིན་གསུངས།། ཡང་ཞུས་པ་ཐ་མལ་པ་ལ་འཕོ་བ་ཐེབས་པར་བྱེད་པའི་གདམས་ངག་ཅིག་ཞུ་ཞུས་པས། སྤྱིར་བསོད་ནམས་ཀྱི་ཚོགས་གསོག་དགོས་པ་ཡིན། འོན་ཀྱང་དུས་ཀྱི་གནད་ཟབ་པ་ཞིག་ཡོད་དེ། དེ་གང་ཡིན་སྙམ་ན། འདི་ཡིན་པས་མིག་གྱེན་ལ་བཟློག་པ་དང་གཅིག རྐང་པ་འཕྲ་ཤད་ཀྱི་བྱེད་པར་སོང་ན་གནད་འདི་ཟབ་པ་ཡིན། འོ་ན་ཟབ་པའི་རྒྱུ་མཚན་ཅི་ཡིན་སྙམ་ན། རྩ་དབུ་མ་ཁ་བྱེ་ནས་རླུང་སེམས་ནང་དུ་ལོག་པ་ཡིན་པས་འདི་གནད་མ་འཕྱུགས་ན་ཅི་བྱས་ཀྱང་འཕོ་བ་ཐེབས་པ་ཡིན་པས། འདིའི་གནད་འཕྱུགས་ན་ཐེབས་པ་ཡང་དཀའ། གནད་འདི་ཤིན་ཏུ་གལ་ཆེ་གསུངས།། ༈ །།ཡང་ཞུས་པ། རིན་པོ་ཆེ་ཉིད་ཀྱི་ཞལ་ནས། ས་བཅུ་བྱང་ཆུབ་སེམས་དཔའ་ཡང་སངས་མི་རྒྱ་ན་མི་རྒྱ། རྒྱ་ན་ལས་ཀྱི་ཕྱག་རྒྱ་ལ་བརྟེན་དགོས་གསུངས་པས། འདིའི་རྒྱུ་མཚན་ཇི་ལྟར་ལགས་ཞུས་པས། འདི་ཞུ་བ་ཟབ་ཐལ་བ་ཡིན། འདི་ཨེ་ཟློ་ཡང་ཆ་མེད་གསུངས། ཅིས་ཀྱང་གསུང་བར་ཞུ་ཞུས་པས། ཁྱེད་ནན་ཏན་ཆེ་ན་བྱ་སྟེ། འདི་ལ་ཚོགས་འཁོར་དགོས་པའི་ཆོས་ཡིན་ཏེ། གཏོར་མ་དམར་པོ་ཞིག་དགོས་གསུང་ནས་བྱས་པས། སྤྱིར་ཐེག་པ་ཆེན་པོ་གསང་སྔགས་བྱ་བ་འདི་ཟབ་པ་ཡིན། ཟབ་པའི་གནད་གང་ཡིན་སྙམ་ན། ཐབས་ཤེས་རབ་རྣམ་པ་གཉིས་བྱ་བ་འདིས་ཟབ་པ་ཡིན། ཐབས་བྱ་བ་དེ་རླུང་གཙོ་བོར་སྟོན་པ་ཡིན། གསལ་བའི་ཏིང་ངེ་འཛིན་རྒྱུད་ལ་སྐྱེ་བ་ཡིན། ཤེས་རབ་བྱ་བ་རྩ་གཙོ་བོར་སྟོན་པ་ཡིན། བདེ་བའི་ཏིང་ངེ་འཛིན་རྒྱུད་ལ་སྐྱེ་བ་ཡིན། དེ་ཡང་མ་རྒྱུད་ཤིན་ཏུ་ཟབ་པ་ཡིན།

དེའང་ས་བཅུའི་བྱང་ཆུབ་སེམས་དཔའ་དེས་སྣང་སེམས་གཉིས་མེད་དུ་རྟོགས་ཀྱང་ལུས་འདིའི་བག་ཆགས་མ་དག་པ་ཡིན་པས། གསང་བ་ཤེས་རབ་ཀྱི་དབང་འདི་དགོས་པ་ཞིག་ཡོད་པ་ཡིན་གསུངས། འདི་ལ་ཞལ་གསལ་བ་ཞིག་ཐུགས་ལ་འདོགས་པར་ཞུ་བྱས་པས། འོ་ན་འདི་ཡིད་ལ་བཟུང་ཞིག་གསུངས་ནས། ས་བཅུ་པ་དེ་ལ་རྩ་མདུད་གསུམ་ཡོད་པ་ཡིན། རྫོགས་པའི་བྱང་ཆུབ་ཏུ་སངས་རྒྱ་བ་ལ་རྩ་མདུད་གསུམ་པོ་འདི་གྲོལ་དགོས་ཏེ། དེ་ཡང་མི་མོ་ནུ་མ་ཅན་ལ་བསྟེན་དགོས་ཏེ་དེ་ཡང་ཇི་ལྟར་བསྟེན་སྙམ་ན། བདེ་བ་ཤུགས་ཆེན་པོ་སྐྱེ་བ་ཡིན་ཏེ། དེ་ཡང་གནས་འདི་ན་རྩའི་མདུད་པ་འདི་ལྟ་བུར་ཡོད་དེ། ད་འདི་གྲོལ་བ་ལ་ཤེས་རབ་མ་ལ་དབང་ལེན་པ་འདི་ཡིན་ཏེ། དེ་ཉིད་ཀྱི་བདེ་བའི་ཤུགས་ཆེན་པོ་དེས་རྩ་མདུད་གསུམ་པོ་གྲོལ་བ་ཡིན་ཏེ། དེ་གྲོལ་བ་དང་ལུས་དག་པ་ཡིན་རྫོགས་པའི་བྱང་ཆུབ་ཏུ་སངས་རྒྱ་བ་ཡིན་གསུངས། འོ་ན་སྤྱིར་ཡང་ཐེག་པ་ཆེན་པོ་གསང་སྔགས་འདི་ཟབ་པར་འདུག་པས། རང་གི་དབང་ལེན་ན་འདི་ཙུག་བྱས་པས་ཐིག་ལེ་བསྲུང་བའི་གནད་ཅིག་གསུང་བར་ཞུ་བྱས་པས། ལར་ང་འདི་ལ་དོགས་པ་ཡིན་ཏེ། ཞུ་བ་བྱུང་ན་ཡང་ཁུར་འཆགས་པ་ཡིན་ཏེ། ཁྱོད་ལ་འདི་ཟུར་ཅིག་བྱ། དཔལ་ལྡན་ཕག་མོ་གྲུ་པས་ཀྱང་ང་དང་བླ་མ་སྟག་ལུང་ཐང་པ་ཆེན་པོ་མིན་པ་སུ་ལ་ཡང་མ་གནང་བར་འདུག་སྟེ། ཕས་ཀྱང་བུ་ངོ་ཤེས་པར་འདུག བླ་མ་ལྡུམ་ལ་ཡང་གཅིག་འདུག་སྟེ་འདིའི་ཟུར་གཅིག་གནང་ནས་འདུག ན་ནིང་ཕྱིས་ཀྱིས་གནས་སྐབས་སུ་ཁོ་བབས་ནས་འདུག ཁོ་རང་ལ་གནང་བ་དེས་མ་བཏུབ་ནས་གསེར་སྲང་གང་ཐོགས་ནས་ང་ལ་ཞུར་བྱུང་ནས་ཟུར་མིན་པ་ཁོ་རང་གི་དེ་དང་ཁྱད་མི་འདུག ངས་ཁོ་ལ་བསྟན་པས་ཁོའི་དེ་བཏུབ་ནས་ན་ནིང་ཕྱིས་ཁོ་ན་རེ། ང་མིར་གཏོང་མི་ཁྱོད་ཡིན་ཟེར་ཏེ། ལར་ཆོས་ལ་དོག་པ་འདི་གལ་ཆེ། དེ་གང་ཡིན་སྙམ་ན་འདི་ཡིན་པས། ལར་རྩ་རླུང་ལ་གོ་བ་ཡོད་པ་ཞིག་དགོས། ལར་སྙོམས་པར་འཇུག་ན་ཡང་རུང༌། མི་འཇུག་ན་ཡང་རུང་ཐིག་ལེ་འཆོར་བ་ཙམ་གྱིས་བདེ་ཤས་བྱུང་ན་གནད་འདི་བཟློག་པ་ཡིན་ཏེ།

སྐད་ཅིག་གིས་ཡབ་ཡུམ་བསྐྱེད་ལ་གསང་གནས་རྡོ་རྗེའི་རྩ་བར་ས་བོན་འདི་རྩ་དབུ་མའི་ནང་ན་ཡར་ལ་སྣ་བུག་གཉིས་སུ་སངས་སངས་ཕྱིར་ལ་ལན་ལྔ་ཙམ་ཕུལ། ལར་མ་ལོག་གི་རིང་ལ་འབུད། འདིས་གཤའ་མར་བཟློག་པ་ཡིན་གསུངས། འདི་ལྟར་དུས་རྒྱུན་དུ་ཉམས་སུ་ལེན་པ་ཡིན་ནམ་ཞུས་པས། གསང་སྔགས་ཆགས་ལམ་པ་རྣམས་འདི་ཉམས་སུ་ལེན་པའི་ཕྱོགས་ཡིན་ཏེ། འཕྲལ་གྱིས་དགོས་ཏོ་རེ་བཏང་ནས་ཁོ་རང་ཨའུ་རྩི་བ་སྐད་ཟེར་བ་ཡང་ཤས་ཆེ། ལར་འདི་ལ་གནད་དུ་སོང་ན་དོན་ཆེན་གྲུབ་པ་ཡིན། གསང་སྔགས་འགྲུབ་ཐག་ཉེ་བ་ཡང་འདི་ཁོ་ན་ཡིན། ལར་རབ་ཏུ་བྱུང་བས་འདི་བྱས་ན་ཐ་མལ་པ་མི་དད་པ་ཡིན། ཁོང་ལ་འདིའི་གོ་བ་མེད། ཁོང་མི་དད་པ་ཡང་ཉེས་དམིགས་ཆེ། ལར་འུབས་ཀྱིས་བསྡུས་ནས་ཚུལ་ཁྲིམས་རིན་པོ་ཆེ་དང་གཅིག བླ་མའི་མོས་གུས་དང་གཉིས། ཀུན་རྫོབ་བྱང་ཆུབ་ཀྱི་སེམས་དང་གསུམ། དོན་དམ་བྱང་ཆུབ་ཀྱི་སེམས་དང་བཞི་པོ་འདི་ལས་མེད་པ་ཡིན་པས་འདི་ཁོ་ན་ལ་གཅེས་སྤྲས་ཆེ་བར་བྱེད་དགོས་གསུངས།། ༈ །།ཡང་ཞུས་པ། ཡོན་ཏན་བསྐྱེད་པར་བྱེད་པའི་གཞི་ཁམས་བྱང་ཆུབ་ཀྱི་སེམས་ཀྱི་ཐིག་ལེ་འདིར་འདུག་པ། རང་དབང་མེད་པར་ཡུལ་གང་ཡང་རུང་བ་གཅིག་དང་ཕྲད་ནས་ཐིག་ལེ་ཉམས་ཤིང་འཆོར་ན་ཇི་ལྟར་བྱ་ཞུས་པས། ལར་བླ་མ་དམ་པའི་གདམས་ངག་འདི་གལ་ཆེ་བ་ཡིན། གདམས་ངག་མེད་ན་སྙིང་རུས་ཡོད་ཀྱང་བག་མེད་འདི་ལ་དཀའ་བར་འོང་བ་ཡིན། འདི་ཁྱོད་རང་ལ་གོ་བ་ཡོད་པ་ཡིན། འོ་ན་ཡང་འདི་ལ་གནད་ཅིག་ཡོད་དེ་ཁྱོད་ལ་བྱ། གནད་འདི་གང་ཡིན་སྙམ་ན། སུམ་ཆོས་ཀྱི་གནད་དེ་ཡིན། སྐྱེ་བའི་གནད་གསུམ་པོ་དེ་ཁྱོད་ཀྱིས་གོ་བ་ཡིན་ནམ། གནད་དེ་ཡར་སྐྱུགས་མར་སྐྱུགས་བྱས་ནས་ཉམས་སུ་བླངས་པས་དེ་ཡང་མ་བཟློག་ན་འདི་བྱས་པས་འདི་ནན་ལྟར་ཟབ་པ་ཡིན་པས་འདི་སློབ་མ་མང་པོ་ཙམ་ལ་ཡོད་པ་མེད། འདི་ཡིན་ཏེ་དེའི་དུས་ཁོ་ནར་འཁྲུལ་འཁོར་འདི་བྱ་སྟེ། ལག་པ་གཉིས་མཐེབ་ཆེན་གཉིས་བཀུག་ལ་རྩ་འདི་ནོན་པར་བྱས་ལ་ཁུ་ཚུར་བཅང་ལ་བརླ་མགོ་གཉིས་ལ་བཙུགས་པར་བྱའོ། །གསུས་པ་སྒལ་ཚིགས་ལ་སྦྱར།

ཡི་དམ་ལྷའི་སྤྱན་དཀྱིལ་མ་ཧ་རེ་བྱས། དེ་ལ་ཤེས་པ་གཏད་པས་དཔེ་ཅི་དང་འདྲ་ན་ཆང་ཟོམ་གྱི་ཐེམ་བུ་ཁ་བཅད་པ་དང་འདྲ། བླ་མ་དམ་པའི་གདམས་ངག་འདི་ཤིན་ཏུ་གནད་ཆེ་བ་ཡིན་ཏེ། སྔོན་དགེ་བཤེས་གཉོས་འདག་ཆར་བྱས་པའི་དུས་སུ་ཡོན་ཏན་གྱི་ཚོགས་ཀྱང་དཔག་ཏུ་མེད་པ་ཡོད་པ་ཡིན། ཇོ་མོ་བཀྲ་ཤིས་ཚེ་རིང་མ་ལ་སོགས་པའི་མཁའ་འགྲོ་མ་རྣམས་དང་ལྷན་ཅིག་ཏུ་གནས་པར་ཡོད་པར་འདུག་སྟེ། ཉིན་ཅིག་ཆོས་ཤུལ་དུ་རྔོད་པའི་ཡོན་བདག་མོ་ཞིག་ཆུ་འཚགས་པ་ཁོང་གིས་གཟིགས་ནས་ལངས་པའི་སྦོ་སྐྱ་ལོག་པ་དེ་གཟིགས་པས་ཅི་ཚུགས་བྱས་ཀྱང་མ་ཕན་པར་ཐིག་ལེ་ཕོར་ཆུང་གང་ཙམ་དུས་གཅིག་ཏུ་ལུག་ནས། སྔར་གྱི་ཡོན་ཏན་དེ་རྣམས་འགྲིབ་ནས་སོང་སྟེ། དེ་ཡང་གདམས་ངག་འདི་ཡོད་ན་ཅིས་ཀྱང་མི་ལྟོ་བ་ཡིན། ཟླ་བ་གསུམ་བསྟེན་ན་རྗེ་བཙུན་མི་ལ་ཙམ་ཞིག་འོང་བ་ཡིན་ཏེ། དེ་ཡང་བླ་མ་དམ་པའི་གདམས་ངག་མེད་ན་འཆིང་ལོ་བྱས་ཀྱང་ཡོན་ཏན་མེད། གདམས་ངག་འདི་ཤིན་ཏུ་ཟབ་པ་ཡིན། འགའ་རེ་ཙམ་མིན་པ་ཡོད་པ་ཡང་ཉུང༌། ཁྱོད་ཀྱང་སློབ་མ་གཤའ་མ་མིན་པ་ལ་མ་སྟོན། བདེ་བ་ཚན་པོ་ཆེ་བཟློག་པའི་དུས་སུ་འདི་་་་་་ཐིག་ལེ་འཆོར་ལ་ཁད་བླང་ན་བྱ། གཞན་ཡང་བཅུ་ཆོས་དང་སུམ་ཆོས་ཀྱི་ཉམས་སུ་ལེན་པ་འདི་ཟབ་པ་ཡིན་པས་འདི་ཁོ་ན་བྱ། དུས་རྒྱུན་དུ་བྱ།། ༈ །།ཡང་ཞུས་པ། བདེ་བའི་བོགས་འདོན་ཞིག་ཐུགས་ལ་འདོགས་པར་ཞུ་བྱས། གསུངས་པ། འདི་ཤིན་ཏུ་གལ་ཆེ་ཏེ། ཡོན་ཏན་ཐམས་ཅད་འདིས་བསྐྱེད་པ་ཡིན། འདི་རྒྱུད་རྡོ་རྗེ་མཁའ་འགྲོ་ནས་གསུངས། སློན་དཔོན་བཱི་རུ་པས་མཛད་པ་འགའ་རེ་ཙམ་མིན་པ་ལ་ཡོད་པ་ཡང་ཉུང་བ། འདི་ལ་ལ་དོར་བྱིན་གྱིས་བརླབས་བདེ་བ་བསྒོམ། གསུམ་པོ་འདི་ཡིན་ཏེ། རྩ་དེ་ཉིད་ལ་དོར་བ་དང༌། རླུང་དེ་ཉིད་དུ་ལ་དོར་བ་དང༌། གཉིས་པོ་འདི་ཡང་གལ་ཆེ་སྟེ། ད་བདེ་བ་ཇི་ལྟར་བསྒོམ་ན་གསུམ་ཡིན། འོག་སྒོ་སྙོམས་འཇུག་གི་བདེ་བ་ཡིན། ཡབ་ཡུམ་གྱི་པདྨ་བྷ་ག་དང༌། རྡོ་རྗེ་གཉིས་ཀྱི་སྦྱོར་མཚམས་ལ་ཤེས་པ་གཏད་པ་འདིས་བདེ་བ་བསྐྱེད་པ་ཡིན།

འདིས་འོག་སྒོ་སྙོམས་འཇུག་གི་བདེ་བ་ཡིན། བར་ཙཎྜ་ལི་འདི་ཡིན་ཏེ། ལྟེ་བ་སྤྲུལ་པའི་འཁོར་ལོར་མེའི་འཁོར་ལོ་ལག་པ་ཙམ་ཞིག་འཕྲེད་ལ་འཁོར་བར་བསྒོམས་པས་དེས་ཀྱང་བདེ་བ་བསྐྱེད་པ་ཡིན་ཏེ། དེ་བར་ཙཎྜ་ལིའི་བདེ་བ་ཡིན། ད་འདི་སྟེང་སྒོ་རྦ་རླབས་ཀྱི་བདེ་བ་ཡིན་ཏེ། འཁྲུལ་འཁོར་འདི་བཅས་ལ། ལྐོག་མ་སྒྲོག་རུས་ལ་འགེལ་བར་བྱ་སྟེ། འདིས་ཀྱང་བདེ་བ་བསྐྱེད་པ་འདུག་སྟེ། བག་ཁམས་ལྡོག་དོགས་པ་འདུག་པས། མ་ཏ་གཉིས་པོ་རང་གཙོ་ཆེར་བྱའོ་གསུངས། ཡང་འདིས་ཀྱང་བདེ་བ་བསྐྱེད་པ་ཡིན་ཏེ། རང་ལྷར་བསྐྱེད་པའི་སྙིང་གར་ཐིག་ལེ་སྔོན་པོ་སྲན་མའི་གའུ་འདྲ་བ་ཞིག་བསམ། ལྟེ་བར་ཐིག་ལེ་དམར་པོ་སྲན་མའི་གའུ་འདྲ་བ་ཞིག་བསམ་ལ་སྙིང་གའི་ཐིག་ལེ་སྔོན་པོ་ཕྱིར་བྱོན་ནས། ལྟེ་བའི་ཐིག་ལེ་དང་གཉིས་པོ་ཁ་སྦྱར་ན་ཏུག་ཏུག་ཐུག་པར་བསམ་ན་འདིས་ཀྱང་བདེ་བ་བསྐྱེད་པ་ཡིན་གསུངས།། ༈ །།ཡང་ཞུས་པ། སྤྱིར་ཡང་དུས་གནད་འདི་ལ་ཐུགས་རྩིས་ཆེ་བར་འདུག དགོས་སུ་ཉ་དང་གནམ་སྟོང་གཉིས་ལ་ཐུགས་རྩིས་ཆེ་བར་འདུག་པས། འདིའི་རྒྱུ་མཚན་ཇི་ལྟར་ལགས་ཞུས་པས། འདི་ལ་ཁྱེད་ཀྱི་འཕྲིག་ཨེན་ཅིག་ཚུད་པར་འདུག་པས་ཁྱོད་ལ་བྱ་གསུངས་ནས་གསུངས་པ། སྤྱིར་ཐེག་པ་ཆེན་པོ་གསང་སྔགས་བྱ་བ་འདི་ལ་རང་གིས་རྩ་རླུང་གི་རྟེན་འབྲེལ་བརྩི་བ་མིན་པ་ཕྱིར་རོལ་ན་གཞན་ཅི་ཡང་མེད་པ་ཡིན། ནང་གི་ཁམས་བྱང་ཆུབ་སེམས་ཀྱི་ཐིག་ལེ་འཕེལ་བ་དང་འགྲིབ་པ་དང༌། གཉིས་པོ་འདི་ལ་ཕྱི་རོལ་གྱི་ཟླ་བ་ཡར་ངོ་མར་ངོ་བྱུང་བ་ཡིན་ཏེ། ཡང་དག་པར་རྫོགས་པའི་སངས་རྒྱས་ཀྱིས་ཀྱང་དོན་འདི་ལ་དགོངས་ནས་ཉ་དང་གནམ་སྟོང་གཉིས་ལ་ཐུགས་རྩིས་ཆེ་བ་ཡིན། དེ་ཡང་སེམས་ཅན་གྱི་དོན་གྱིས་བསོད་ནམས་ལ་ཕྱི་རོལ་གྱི་ཉི་མ་ཟླ་བ་བྱུང་བ་ཡིན་ཏེ། འདི་འདྲའི་གནད་མ་གོ་བར་ཕྱི་རོལ་ཞིག་ཡོད་པ་ཙུག་བྱེད་པ་ཤས་ཆེ་བ་སྟེ། དོན་འདི་ཡིན་པས་ཚེས་གཅིག་ནས་སེམས་ཅན་གྱི་ཁམས་བྱང་ཆུབ་ཀྱི་སེམས་ཀྱི་ཐིག་ལེ་ཡར་འཕེལ་བ་ཡིན་པས།

ཟླ་བ་ཡང་ཡར་འཕེལ་བ་ཡིན། དེ་ཡང་ཉའི་ནུབ་མོ་སེམས་ཅན་གྱི་ལུས་ལ་བདེ་བ་རྒྱས་པ་ཡིན་པས་ཟླ་བས་ཀྱང་ནམ་མཁའ་ཁེངས་པ་ཡིན། ཉའི་ནུབ་མོ་འདི་གནད་ཆེ་བ་ཡིན་ཏེ་ང་ཡང་འདི་ལ་རྩིས་ཆེ་བ་ཡིན། འདིའི་ནུབ་མོ་ལ་གནད་དུ་སོང་ན་ཚེགས་མེད་པར་དོན་འགྲུབ་པ་ཡིན། རྩིས་ཆེ་བའི་རྒྱུ་མཚན་དེ་ཡིན་ཏེ། དེ་ནས་ཡང་བཅུ་དྲུག་གི་ནུབ་མོ་ཟླ་བ་ཕྱིར་འགྲིབ་པའི་རྒྱུ་མཚན་ཅི་ཡིན་སྙམ་ན། སེམས་ཅན་གྱི་ཁམས་བྱང་ཆུབ་སེམས་ཀྱི་ཐིག་ལེ་ཕྱིར་བྲི་བ་ཡིན་ཏེ། དེ་ཡང་གནམ་སྟོང་གི་ནུབ་མོ་ཟླ་བ་མི་གནས་པ་ཡིན། སེམས་ཅན་གྱི་ཁམས་བྱང་ཆུབ་སེམས་ཀྱི་ཐིག་ལེའི་ས་བོན་ཨེན་ཙམ་ཞིག་མིན་པ་མི་གནས་པ་ཡིན། ས་བོན་དེ་ཉམས་ན་མི་མཐུན་པའི་ཕྱོགས་དཔག་ཏུ་མེད་པ་འོང་སྟེ། དེའི་ཤུལ་དུ་ཆུ་སེར་ཞུགས་ནས་མཛེ་པོ་ཆེན་པོ་རི་རྒྱུ་ཙམ་དུ་འགྲོ་བ་ཡིན་པས། བཅོམ་ལྡན་འདས་ཀྱིས་ཀྱང་དོན་འདི་ལ་དགོངས་ནས་སེམས་ཅན་རྣམས་ལ་ཡང་ཉ་དང་གནམ་སྟོང་ལ་སྡོམ་པ་ཕོག་པས་རྣལ་འབྱོར་པས་གནད་འདི་གོ་དགོས་གསུངས།། ཡི་གེ་གསུམ་གྱི་གནས་སྐབས་ན། གནས་འདི་ན་ཨ་རང་ཆས་སུ་ཡོད་གསུངས་པ་དེ་གང་ལགས་ཞུས་པས། ཡུམ་ཆེན་མོའི་གནས་བདེ་བ་ཅན་ཡིན། གུ་གུལ་བསྲེགས་པའི་དུད་པས་ཐབས་འདི་བྱ་ཟེར་བ། སྣ་བུག་གཉིས་བདུགས་པ་ཡིན། འཁྲུལ་འཁོར་འདི་བྱ་བ་དེ། དེ་རང་ནས་མཐེབ་ཆེན་གཉིས་སྲིན་ལག་གནོན་པར་གདའ། སྔོན་གདམས་པ་ཟབ་མོ་མང་པོ་ཉེ་གནས་ལ་གནང་བར་གདའ། བཞེད་གཞུང་བྱང་ཆུབ་སེམས་ཀྱི་གནད། །གཡོན་པ་ཀུན་སྤྱོད་ལྟུང་བཤགས་དང༌། །ཆོས་གསུམ་ཐུགས་དགོངས་ཡིན་པར་གདའ། །ལྡང་འཇུག་གནས་གསུམ་ཚོགས་གནས་གསུང༌། །རྫས་ཀྱི་ཐབས་འདི་མན་ངག་ཡིན། །འཆི་ལྟས་གནད་འདི་ཁོ་ན་གསུང༌། །འཕོ་བ་འདི་ལ་ཐུགས་རྩིས་ཆེ། །ཐེག་པའི་གནད་འདི་ཤིན་ཏུ་ཟབ། །ལས་རྒྱ་ཅན་འདི་གསང་བར་གདའ། །ཐིག་ལེ་བསྲུང་བ་ཕྱོགས་ལྔར་གནང༌། །ཁ་རག་གཉོས་ཀྱི་གཏམ་རྒྱུད་འདི། །ཡི་གེར་བྲིས་པ་གསན་ནས་བཀོད། །ཉི་མ་ཟླ་བའི་རྟེན་འབྲེལ་འདི། །ཤིན་ཏུ་ཟབ་པའི་དམ་ཆོས་ཡིན། །ཟབ་མོའི་གདམས་ངག་བྲིས་པ་ལ། །བླ་མ་མཁའ་འགྲོ་མ་མཉེས་ན། །བཟོད་པར་བཞེས་ལ་བྱིན་གྱིས་རློབས། །དགེ་བ་བྱང་ཆུབ་མཆོག་ཏུ་བསྔོ།

རྗེ་རིན་པོ་ཆེ་ལ་ཤཱཀྱའི་དགེ་སློང་ཀཱིརྟི་ཨ་ཀཱ་རས་ཞུས་པ་ཞུས་ལན་བཅོ་ལྔ་པ་ཞེས་བྱ་བ་འབྲི་གུང་དཔལ་གྱི་ནགས་ཁྲོད་ནས་བྱུང་བའི་ཡི་གེའོ། །རྫོགས་སོ།། །། 

༦༨༨༽ ༄། །ཞུ་ལན་དོན་གསལ་སྒྲོན་མེ་རིན་པོ་ཆེའི་འཕྲེང་བ།། ཨོཾ་སྭསྟི། ལྷུན་གྲུབ་བདེ་ཆེན་ཆོས་དབྱིངས་ནམ་མཁའི་དབུས། །གཉིས་མེད་ཡེ་ཤེས་མཁྱེན་པའི་ཉི་ཟེར་གྱིས། །སྐལ་ལྡན་བློ་ཡི་པདྨོ་ཁ་འབྱེད་ཅིང༌། །ཡང་དག་དོན་རྟོགས་ཆོས་རྗེའི་ཞབས་པད་འདུད། །ཐུབ་པའི་དབང་པོ་སྟོབས་བཅུ་མཆོག་བརྙེས་པ། །འགྲོ་བའི་བླ་མ་ཡིད་བཞིན་རིན་ཆེན་ནི། །ལྷར་བཅས་ཕྱོགས་བཅུའི་འཇིག་རྟེན་ཐམས་ཅད་ཀྱི། །འགྲོ་བའི་ཆོས་ཀྱི་རྣམ་བཞག་དཔག་མེད་དག །བསྐལ་པར་དྲིས་ཀྱང་མི་ཟད་ལན་ལྡོན་པའི། །དོན་གྱི་སྤོབས་པ་མཆོག་ལྡན་རྗེ་བཙུན་ལ། །རྒྱལ་བའི་སྲས་པོ་བློ་གྲོས་རབ་ཡངས་པའི། །དགེ་བའི་བཤེས་དང་དགེ་སློང་དགེ་འདུན་ཚོགས། །རྣལ་འབྱོར་དབང་ཕྱུག་རི་ཁྲོད་པ་རྣམས་ཀྱིས། །མོས་དང་གུས་པའི་ཡིད་ཀྱིས་གསོལ་བཏབ་ནས། །ཞུས་དང་ཞུས་ལན་མ་ནོར་གསུང་བཞིན་དུ། །དོན་གསལ་སྒྲོན་མེ་རིན་ཆེན་ཕྲེང་བ་འདི། །འཇིག་རྟེན་གསུམ་མགོན་རྒྱལ་བ་དེ་ཉིད་ཀྱི། །ཐུགས་ཀྱི་དགོངས་པ་དྲི་མེད་རྫོགས་ཕྱིར་དང༌། །བསྟན་པ་རིན་ཆེན་དམ་ཆོས་རྒྱས་ཕྱིར་དང༌། །བདག་གཞན་ཕན་ཕྱིར་ལྷག་བསམ་གུས་པས་འབྲི། །རྗེ་རིན་པོ་ཆེའི་ཕྱག་བཞེས་ཀྱི་ཐུགས་བསྐྱེད་རང་དོན་གྱི་བསམ་པ་བརྟུལ་ནས། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱ་སྙམ་པའི་བྱང་ཆུབ་ཀྱི་སེམས་འདི། བྱང་ཆུབ་སེམས་དཔའི་སྡོམ་པའི་ངོ་བོར་མཆི་འམ། དེ་མཆིས་ན་སྨོན་པའི་སེམས་བསྐྱེད་པ་འདི་ཡང༌། སེམས་དེ་ཡོད་པའི་གནད་ཀས་བསོད་ནམས་ཀྱི་རྒྱུན་དང་སྡོམ་པར་འོང་ངམ་སྙམ་པར་བྱུང་ན་ཞུས་པས། དེ་བྱང་ཆུབ་ཀྱི་སེམས་ཀྱི་ངོ་བོར་འོང་སྟེ། འཇུག་པའི་སྡོམ་པའི་ཆོ་ག་མ་བླངས་ཀྱི་བར་དུ་སྡོམ་པར་མི་འོང༌། སྡོམ་པར་འོང་བ་ལ་སྡོམ་པའི་ཆོ་ག་ཅིས་ཀྱང་བྱེད་དགོས་ཏེ། སངས་རྒྱས་པའི་དུས་སུ་ཡང་སྨོན་པའི་ངོ་བོར་སངས་རྒྱས་པ་བཅོམ་ལྡན་འདས་བསྟན་པའི་བདག་པོ་འདི་ཡིན་ལ།

འདིའི་ཞིང་ཁམས་ཐམས་ཅད་བཅོམ་ལྡན་འདས་རྣམ་པར་སྣང་མཛད་ཀྱི་བ་སྤུའི་ཁུང་བུ་གཅིག་ཏུ་འོང་སྟེ། སྐུ་ལ་ཞིང་ཁམས་ཐམས་ཅད་སྣང་ཞིང་ཞིང་ཁམས་ཐམས་ཅད་དུ་སྐུས་ཁྱབ་པའི་ལོངས་སྤྱོད་རྫོགས་པའི་སྐུ་དེ་ལྟ་བུ་དེ་འཇུག་པའི་ངོ་བོར་སངས་རྒྱས་པའི་སངས་རྒྱས་བཅོམ་ལྡན་འདས་ཡིན། བསོད་ནམས་ཀྱི་རྒྱུན་ཡང་དེ་དང་འདྲ་སྟེ། འཇུག་པའི་དགེ་བ་རྒྱུན་ཆགས་ལྟ་བུ་སྨོན་པ་ལ་མི་འབྱུང་སྟེ། འོན་ཀྱང་སྨོན་པ་རང་གི་བསོད་ནམས་ཀྱི་རྒྱུན་ཞིག་ནི་ཡོད་པ་ཡིན། དབང་རྣམ་པ་བཞི་བསྐུར་ནས་ཐོབ་པའི་དུས་སུ་ངོ་སྤྲོད་པར་བྱེད་པའི་དོན་དབང་བཞི་དང་སྦྱོར་བ་ཞིག་ཐུགས་ལ་འདོགས་པར་ཞུ་ཞུས་པས། བུམ་པའི་དབང་གིས་ཐ་མལ་པའི་ལུས་ཀྱི་བག་ཆགས་དག་ནས། ཡང་དག་པར་རྫོགས་པའི་སངས་རྒྱས་ཀྱི་སྐུ་སྣང་སྟོང་གི་ངེས་ཤེས་སྐྱེས་ན་བུམ་པའི་དབང་གི་དགོས་པ་དེ་ཡིན། ངག་རླུང་ལྡང་འཇུག་གནས་གསུམ་ཡི་གེ་གསུམ་གྱི་རང་བཞིན་དུ་གནས་པ་དེ་ཁམས་བྱང་ཆུབ་ཀྱི་སེམས་དཀར་དམར་གཉིས་ཀྱི་གཉིས་སུ་མེད་པར་བསྒྱུར་བས། ཐ་མལ་པའི་ངག་གི་བག་ཆགས་དག་ནས། བདེ་སྟོང་ཏིང་ངེ་འཛིན་སྐྱེས་པར་གྱུར་ན་དབང་གཉིས་པ། སེམས་ཀྱི་དྲི་མ་རྟོག་པའི་བག་ཆགས་དག་ནས་གསལ་སྟོང་གི་ཏིང་ངེ་འཛིན་སྐྱེ་བ་དབང་གསུམ་པ། ཉམས་ཐམས་ཅད་དང་བྲལ་ནས་དེ་ཐམས་ཅད་སྤྲོས་མེད་ལྷན་ཅིག་སྐྱེས་པར་ངོ་འཕྲོད་ན་དབང་བཞི་པ་ཐོབ་པ་ཡིན་ཏེ། དེ་ལྟར་ངོ་འཕྲོད་མ་ནུས་ན་དབང་བསྐུར་ཡང་མཚན་ཉིད་པ་མ་ཐོབ་པ་བྱ་བ་ཡིན་གསུངས།། ༈ །།དབང་གསུམ་པ་དཔེའི་ཡེ་ཤེས་དང་དོན་གྱི་ཡེ་ཤེས་སུ་འདོད་པ་མཐུན་མི་མཐུན་ཇི་ལྟར་ལགས་ཞུས་པས། རྗེ་བཙུན་ལྷོ་བྲག་པའི་བཞེད་པས་ཏིང་ངེ་འཛིན་གྱི་མྱོང་བ་སྐྱེས་པ་དཔེ། དེ་ལ་ངེས་པ་སྐྱེས་ནས་སྒྲོ་འདོགས་ཆོད་པ་དོན་ཡིན་ཏེ། མདོར་ན་རྟོགས་མ་རྟོགས་སམ། ཉམས་མྱོང་དང་རྟོགས་པའམ་ཞི་གནས་དང་ལྷག་མཐོང་ངམ། ཏིང་ངེ་འཛིན་དང་ཤེས་རབ་ལ་སོགས་པའི་ཚུལ་ལུགས་སུ་འོང་བ་ཡིན་གསུངས།།

༈ །།ཐེག་པ་ཆེན་པོ་གསང་སྔགས་སུ་ཡར་གྱི་བཅུ་དང་བཅུ་བཞི་ལ་བསོད་ནམས་ཀྱི་ཚོགས་བསགས་པའི་དུས་ཁྱད་པར་ཅན་དུ་བསྔགས་ལ། མར་གྱི་བཅུ་དང་བཅུ་བཞི་ལ་སྒྲིབ་པ་སྦྱོང་བའི་དུས་སུ་གསུངས་པས། དེ་ལྟར་ངེས་པའི་རྒྱུ་མཚན་ཅི་ལགས་ཞུས་པས། ཟླ་བ་ཡར་གྱི་བཅུ་དང་བཅུ་བཞི་ལ་ཁྱད་པར་དུ་ཚོགས་གསོག་པའི་དུས་སུ་གསུངས་པའི་རྒྱུ་མཚན་ཕྱི་ནང་གི་རྟེན་འབྲེལ་གྱི་གནད་ཀྱིས་ནང་དུ་ཁམས་ཤིན་ཏུ་རྒྱས་པའི་དུས་ཡིན་པ་དང༌། ཟླ་བ་མར་ངོ་ལ་ཁམས་འགྲིབ་པའི་དུས་ཡིན་པས་སྒྲིབ་པ་སྦྱོང་བའི་དུས་སུ་གསུངས་པའི་རྒྱུ་མཚན་དེ་ཡིན་གསུངས།། ༈ །།སྙིང་རྗེའི་རྗེས་སུ་འབྲངས་པ་བཀྲ་མི་ཤིས་ལ། བྱམས་པའི་རྗེས་སུ་འབྲངས་པ་བཀྲ་ཤིས་པའི་རྒྱུ་མཚན་གང་ལགས་ཞུས་པས། དེ་བཅོམ་ལྡན་འདས་ཀྱི་གསུང་འདིའི་རྗེས་སུ་འབྲངས་ཏེ། བཅོམ་ལྡན་འདས་ཀྱིས་བྱམས་པ་ནི་གནོད་པ་ཐམས་ཅད་སེལ་བའི་སྒོ་ཡིན་ལ། སྙིང་རྗེ་ནི་གནོད་པ་ཐམས་ཅད་སེལ་བའི་སྒོ་མ་ཡིན་གསུངས་པས། བྱམས་པ་ནི་རྣམ་པར་འཚེ་བ་མེད་པ། སྙིང་རྗེ་ནི་རྣམ་པར་འཚེ་བ་དང་བཅས་པ་ཡིན། དེ་ཡང་མས་བྱམས་ལ་ཕས་སྙིང་རྗེ་བ་ཡིན། སྟོན་པ་ཡོན་ཏན་གྲགས་ཀྱིས་གདུགས་འདི་གཅོག་ན། ངས་དེ་མ་བཅག་ཟེར་ནས་དེ་བཅག་ན་མི་ལེགས་པར་མཐོང་ནས། ཁོའི་ལག་ནས་གདུགས་འཕྲོགས། སྐེ་གཅུས་ལག་པ་ལ་རྒྱབ་པ་དེ་སྙིང་རྗེ་ཡིན། གདུགས་གཅོག་པ་ལས་བཟློག་ཀྱང་སྐེ་གཅུས་བ་ལ་སོགས་པའི་གནོད་པ་འབྱུང༌། བྱམས་པ་གནོད་པ་མེད་པར་ཁོ་རང་ཅི་དགའ་བྱེད་དུ་བཅུག་པའི་སྒོ་ནས་གདུགས་གཅོག་པ་དེ་ལས་ལྡོག་པ་ཡིན་གསུངས།། ༈ །།བླ་མ་མཚན་ཉིད་དང་ལྡན་པའི་དྲུང་དུ། སློབ་མ་མོས་གུས་ཅན་ཞིག དབང་གི་ཆོ་གའི་བྱེད་པ་ལ་མ་བརྟེན་ཡང༌། ཆོ་གའི་དགོས་པའི་དོན་སློབ་མའི་རྒྱུད་ལ་རྟོགས་པ་སྐྱེ་བར་འདུག་ན། ཆོ་ག་ལ་བརྟེན་མ་བརྟེན་ལ་ཁྱད་ཅི་འདོགས་ཞུས་པས། འདི་ཆོས་རྗེ་གོང་མའི་ཕྱག་བཞེས་ཀྱི་སྲོལ་ཡིན་པས། རང་ཉིད་རྣལ་འབྱོར་པའི་མཚན་ཐོས་པའམ་ཞལ་མཐོང་བ་ཙམ་གྱིས་ཉམས་མྱོང་དང་མངོན་པར་རྟོགས་པ་རྒྱུད་ལ་སྐྱེ་བར་འགྱུར་བ་ཞིག་ཡིན་ཡང༌།

དབང་གི་ཆོ་ག་ལ་ཅིས་ཀྱང་བརྟེན་པར་བྱེད་དགོས་པས་འདི་ཁྱེད་རྣམས་ལ་བཀའ་རྒྱ་ཡིན་ཏེ། དེ་ལྟར་མ་བྱས་ན་ཡང་དག་པར་རྫོགས་པའི་སངས་རྒྱས་ཀྱི་བསྟན་པ་རིན་པོ་ཆེ་ལ། ཐེག་པ་ཆེན་པོ་གསང་སྔགས་ཀྱི་རྒྱུད་དཀྲུག ལུང་གཅུས། མན་ངག་གབ་པ། དབང་དང་བླ་མ་ལ་རག་ལས་པ་ལ། རང་དགར་འཇུག་པར་འགྱུར་བའི་སྐྱོན་དང༌། མངོན་པར་རྟོགས་པ་རྒྱུད་ལ་སྐྱེ་བར་གྱུར་ཡང་ཁྱད་པར་གྱི་ཆོས་འགྲུབ་པར་འགྱུར་པའི་དགོས་པ་ཡོད་པ་ཡིན་གསུངས།། ༈ །།སྙིང་རྗེ་པདྨ་དཀར་པོར་བསྟན་པ་འདི་ལ་དགེ་སློང་གི་བསྙེན་པར་རྫོགས་ནས། དེ་ནས་སྡོམ་པ་ཞིག་ནས་ཁྱིམ་བཙུན་བུས་ཕའི་ཁ་ལ་ཆང་སྟོབས་པར་གྱུར་ཀྱང་བསྐལ་པ་བཟང་པོ་འདི་ཉིད་ལ་མྱ་ངན་ལས་འདའ་བར་གསུངས་པ་དང༌། དམ་པའི་ཆོས་འདུལ་བར་དགེ་སློང་ཞིག་ཟན་སྤགས་ཟློག་པའི་ཉེས་པས། སང་ལྟ་བུ་དགྲ་བཅོམ་པའི་འབྲས་བུ་ཐོབ་རྒྱུའི་བར་དུ་བཅད་ནས། ཕྱིས་བསྐལ་པ་བཟང་པོ་འདིའི་ཡང་རྟིང་ལ་དེ་བཞིན་གཤེགས་པ་འཇིག་རྟེན་མེད་བྱ་བའི་བསྟན་པ་ལ་གཟོད་དགྲ་བཅོམ་པའི་འབྲས་བུ་ཐོབ་པར་གསུངས་པས། སྡོམ་པ་རྩ་བ་ནས་ཞིག་ཀྱང་ཉེས་པ་དེ་ཙམ་མ་བྱུང་བ་ལ། ཟན་སྤགས་དེས་ཉེས་པ་དེ་ཙམ་དུ་གྱུར་པའི་རྒྱུ་མཚན་ཅི་ལགས་ཞུས་པས། སྔ་མ་སྡོམ་པ་རྩ་བ་བཞི་ཤོར་བར་གྱུར་ཀྱང་སངས་རྒྱས་ལ་མི་ཕྱེད་པའི་དད་པ་དང་མ་བྲལ་བ་དང༌། སྔར་བསྙེན་པར་རྫོགས་པའི་སྡོམ་པ་བླངས་པའི་ཕན་ཡོན་གྱིས། བསྐལ་པ་བཟང་པོ་འདི་ཉིད་ལ་དགྲ་བཅོམ་པའི་འབྲས་བུ་ཐོབ་པར་གྱུར་པ་ཡིན། དགེ་སློང་ཟན་སྤགས་ཟོས་པ་དེས། སྡོམ་པ་རྩ་བ་བཞི་ལ་སོགས་པའི་ཉེས་པ་མེད་ཀྱང་ཟན་སྤགས་ཀྱི་དྲི་དེའི་བྱེད་པས་བཅོམ་ལྡན་འདས་ལས་རིང་དུ་གནས་པར་འདོད་པའི་ཕྱི་རོལ་ཏུ་གྱུར་པའི་བསམ་པས། དགྲ་བཅོམ་པའི་འབྲས་བུ་ཡུན་རིང་དུ་མ་ཐོབ་པ་གཏི་མུག་གི་རང་བཞིན་ཉེས་པ་དེས་ལན་པ་ཡིན་གསུངས། ཡང་དག་པར་རྫོགས་པའི་སངས་རྒྱས་མངོན་པར་རྫོགས་པར་སངས་རྒྱ་ཁ་དང་མྱ་ངན་ལས་འདའ་ཁར་བསམ་གཏན་བཞིའི་སེམས་ལ་མཉམ་པར་བཞག་ནས་སངས་རྒྱས་པ་དང༌།

མྱ་ངན་ལས་འདའ་བར་གསུངས་པ་དེའི་རྒྱུ་མཚན་ཅི་ལགས་ཞུས་པས། ཡང་དག་པར་རྫོགས་པའི་སངས་རྒྱས་སངས་རྒྱ་ཁར་བསམ་གཏན་བཞིའི་སེམས་ལ་མཉམ་པར་འཇོག་པའི་རྒྱུ་མཚན་བསམ་གཏན་བཞིའི་སེམས་དེ་ཡོན་ཏན་ཐམས་ཅད་སྐྱེད་པར་བྱེད་པའི་གཞི་རྟེན་ཡིན་པས། གནས་སྐབས་ཀྱི་མངོན་ཤེས་དང་རྫུ་འཕྲུལ་ལ་སོགས་པའི་ཡོན་ཏན་རྣམས་ཀྱང་དེས་འགྲུབ་པ་ཡིན་ལ། བསམ་གཏན་དེ་ལ་མཉམ་པར་བཞག་པས་དེ་ཁོ་ན་ཉིད་རྟོགས་ནས་སངས་རྒྱ་བ་ཡིན་པས། འདི་དུས་གཞན་དུ་ནས་གསང་བའམ་བཀའ་རྒྱ་ཡོད་པ་ཡིན་ཏེ། སློབ་མ་ཆོས་ལ་ཤེས་རབ་སྐྱེས་པའི་དུས་སུ་གསང་འདོད་ཀྱང་གར་ཐུབ་གསུངས།། ༈ །།བཅོམ་ལྡན་འདས་ཆུ་བོ་ནེ་ར་ཛྙཱ་ནའི་འགྲམ་དུ་དཀའ་ཐུབ་མཛད་པའི་དུས་སུ། བསམ་གཏན་ནམ་མཁའ་ཁྱབ་པ་ལ་མཉམ་པར་བཞག་པའི་བསམ་གཏན་དེ་ལ་ཉན་ཐོས་དང་རང་སངས་རྒྱས་གང་གིས་ཀྱང་མཉམ་པར་འཇོག་མི་ནུས་པར་གསུངས་པ་དང༌། དེ་ཐམས་ཅད་དང་ཐུན་མོང་གི་ཏིང་ངེ་འཛིན་ཡང་ཡིན་པར་གསུངས་པ་ཇི་ལྟར་ལགས་ཞུས་པས། བསམ་གཏན་ནམ་མཁའ་ཁྱབ་པ་དེ་ཉན་ཐོས་དང་རང་སངས་རྒྱས་ཐམས་ཅད་ཀྱང་ཐུན་མོང་གི་ཏིང་ངེ་འཛིན་ཡིན་མོད་ཀྱི། སྲིད་པ་ཐ་མལ་པའི་བྱང་ཆུབ་སེམས་དཔའ་དེའི་བྱང་ཆུབ་ཀྱི་སེམས་ཀྱི་དབང་བྱས་པ་ལ་ཁྱད་པར་དུ་བྱས་པས་ན་གཞན་གང་གིས་ཀྱང་མཉམ་པར་འཇོག་མི་ནུས་པར་གསུངས་པའི་རྒྱུ་མཚན་དེ་ཡིན་གསུངས། སྤྱིར་བག་ཆགས་ཀྱི་ས་བོན་བྱ་བ་དེ་མངོན་དུ་མ་གྱུར་པའི་རྐྱེན་དང་མ་འཕྲད་པའི་དུས་སུ་གནས་པ་གང་ལགས་ཞུས་པས། ཀུན་གཞི་ལ་གནས་པར་འདོད་པའམ། སྟོང་པ་ཉིད་ལ་གནས་པར་ཡང་འདོད་དེ། ད་རེས་ཀུན་གཞི་ལ་བག་ཆགས་བཞག་པའམ་གནས་པའི་དབང་དུ་བྱས་པས། ལམ་འབྲས་ནས་ཀུན་གཞི་རྒྱུ་རྒྱུད་བྱ་བ་དེ་ལ་ཟེར། དེ་ཡང་རང་གི་རྡོ་རྗེའི་ལུས་ལ་རྩ་དང་ཡི་གེ་དང་རླུང་སེམས་དང་བག་ཆགས་འཚོགས་པ་དང༌། དེའི་རྐྱེན་གྱིས་ལྡང་བས་ན་ལུས་ཐབས་རྒྱུད། དེ་ཐམས་ཅད་ཕྱག་རྒྱ་ཆེན་པོའི་རང་བཞིན་དུ་གདོད་ནས་གནས་པས་ན་ཕྱག་རྒྱ་ཆེན་པོ་འབྲས་བུའི་རྒྱུད་ཡིན།

བག་ཆགས་ཀྱི་ས་བོན་རྐྱེན་དང་འཕྲད་ནས་དཔེར་ན་ཡུལ་བུམ་པའི་རྣམ་པར་མཐོང་ཙམ་པ་ཀུན་གཞིའི་རྣམ་ཤེས། དེ་ནས་བུམ་པ་ལ་གཤའ་མར་སྒྲོ་འདོགས་ཆོད་ནས་གཟུང་འཛིན་དུ་སྐྱེ་བ་ལེན་པའི་རྣམ་ཤེས་ཡིན་གསུངས།། ༈ །།བག་ཆགས་ཀྱི་ས་བོན་རྡོ་རྗེའི་ལུས་ལ་རྩ་མིག་ཏུ་གནས་པའི་རྒྱུ་མཚན་དེས་འདུས། འཁོར་གྱི་གོ་བ་ཡང་དེ་ལྟར་དུ་འོང་བ་ལགས་སམ་ཞུས་པས། དེ་དེ་ཁོ་ན་བཞིན་ཡིན་ཏེ། རང་གི་ལུས་འདི་ལ་ཡུལ་ཉི་ཤུ་རྩ་བཞི་ལ་མིག་གི་དབང་པོ་ལ་དེ་ཝི་ཀོ་ཊ་ཟེར། དེར་རླུང་སེམས་ཚོགས་ནས་བག་ཆགས་ཀྱི་ས་བོན་རྐྱེན་དང་འཕྲད་ནས་གཟུགས་ལ་བལྟ་བའི་རྟོག་པ་སྐྱེ་བ་ཡང༌། ནམ་མཁའི་བར་སྒྲིབ་པ་མེད་པ། ཡུལ་མངོན་དུ་གྱུར་པ་མིག་གི་དབང་པོ་ལ་གནོད་པ་མེད་པ་གསུམ་གྱིས་གཟུགས་མཐོང་བ་ཡིན་ཏེ། དེས་གཟུགས་སྡུག་པ་དང་མི་སྡུག་པ་དང་བར་མ་རྣམ་པ་གསུམ་ལ་ཆགས་སྡང་རྨོངས་གསུམ་གྱི་རྟོག་པ་སྐྱེ་བས་ལས་བསགས་པ་ཡིན། ལས་དེས་ཁམས་གསུམ་དུ་འཁོར་བ་ཡིན་པས། བླ་མ་རིན་པོ་ཆེའི་ཞལ་ནས། དེ་རིང་ཁོང་འཕགས་པ་དཀོན་མཆོག་བརྩེགས་པ་འདོན་པ་ལ་ཁོ་བོས་ཉན་པས་སེམས་འཁོར་བའི་རྒྱ་མཚོ་མིན། ལུས་ཡིན་བྱ་བ་གསུངས། དེ་ལ་ཅུང་ཟད་ཅིག་བསམ་པས་མད་པར་འདུག དཔེར་ན་ཕྱིའི་རྒྱ་མཚོ་ཆེན་པོ་ལ་རྟེན་བཅས་ནས་སྲོག་ཆགས་ཀྱི་རིགས་ཆུ་སྲིན་ལ་སོགས་དཔག་ཏུ་མེད་པ་གནས་པ་དང་བརྟེན་པར་བྱེད། དེ་བཞིན་དུ་རྒྱ་མཚོ་དང་འདྲ་བའི་རང་གི་ལུས་འདི་ལ་ཡང༌། ཚེ་ཐོག་མ་མེད་པ་ནས་བག་ཆགས་ཀྱི་ས་བོན་དཔག་ཏུ་མེད་པ་གནས་པས། དེ་རྐྱེན་དང་འཕྲད་པའི་དུས་སུ་ཆགས་སྡང་གི་རྟོག་པ་སྐྱེ་བས། དེའི་ལུས་མི་འདྲ་བ་དཔག་ཏུ་མེད་པ་ཞིག་ལེན་ཏེ། རྒྱུ་བག་ཆགས་སྔ་མས་ཕྱི་མ་བསྐྱེད་པའི་ལུས་སུ་འཁོར་བ་ཞིག་མ་གཏོགས་པ། སེམས་གདོད་མ་ནས་སྐྱེ་བ་མེད་པ་ཞིག་ཡིན་མིན་ནམ། དེ་ཡིན་ན་དེ་ལ་འཁོར་རྒྱུ་ཞིག་ག་ལ་འོང་ལ་སོགས་པ་གསུངས།། ༈ །།དེ་བཞིན་གཤེགས་པའི་གསུང་རབ་ཏུ་ཞི་གནས་དང་ལྡན་པ་ལྷག་མཐོང་གིས་གྲོལ།

ལྷག་མཐོང་དང་ལྡན་པ་ཞི་གནས་ཀྱིས་གྲོལ། ཆ་མཉམ་པ་ཁམས་ཀྱིས་གྲོལ་བྱ་བ་གསུངས་པས། ཇི་ལྟར་གྲོལ་བ་ཞིག་ཐུགས་ལ་གདགས་པར་ཞུ་ཞུས་པས། ཞི་གནས་དང་ལྡན་པ་ལྷག་མཐོང་གིས་གྲོལ་བ་ནི། ཞི་གནས་ཀྱི་ཏིང་ངེ་འཛིན་གྱི་རྒྱུན་ལ་གནས་པ་དེ་ངོ་སྤྲད་པའམ་རྟོགས་པའི་དུས་སུ་གྲོལ་ནས་འོང༌། ལྷག་མཐོང་དང་ལྡན་པ་ཞི་གནས་ཀྱིས་གྲོལ་བ་ནི། ཐོས་བསམ་གྱི་ཤེས་རབ་ཀྱིས་གོ་ཡུལ་དུ་བྱས་པ་ལྟ་བུ་དེ། དེ་ཉིད་ཀྱི་ངོ་བོ་གོ་ཞིང་ཉམས་སུ་མྱོང་བའི་རྒྱུན་ལ་རྩེ་གཅིག་ཏུ་མཉམ་པར་འཇོག་པས་གྲོལ་ནས་འོང༌། ཆ་མཉམ་པ་བྱ་བ་ཞི་གནས་དང་ལྷག་མཐོང་དབྱེར་མེད་པའི་ཏིང་ངེ་འཛིན་ལ་ཟེར། དེ་ཁམས་ཀྱིས་གྲོལ་བ་ལ་གསུམ་སྟེ། འདུ་བྱེད་སྤོང་བའི་ཁམས་བྱ་བ་ཡིན་ཏེ། ཏིང་ངེ་འཛིན་ལ་བར་དུ་གཅོད་པར་བྱེད་པའི་འདུ་བྱེད་དམ་རྟོག་པ་སྐྱེས་པ་དེ་མི་མཐུན་པའི་ཕྱོགས་ཡིན་པས་སྤོང༌། མ་སྐྱེས་པ་མི་བསྐྱེད་པ་ལ་འགོག་པའི་ཁམས་ཟེར། རྟོགས་པ་དེ་ཉིད་གོང་ནས་གོང་དུ་བོགས་འདོན་པར་བྱེད་པ་ལ་འདོད་ཆགས་དང་བྲལ་བའི་ཁམས་གསུངས་པ་ཡིན། དེ་བཞིན་དུ་གོ་བར་བྱ་གསུངས། ཞི་གནས་དང་ལྷ་མཐོང་གི་ཁྱད་པར་དང༌། ཞི་གནས་ཞེས་སྒྲ་འཇུག་པའི་རྒྱུ་མཚན། རྣམ་པར་རྟོག་པའི་རླུང་ཉེ་བར་ཞི་ནས་སེམས་གནས་པ་ན་ཞི་གནས་ཞེས་བྱ་སྟེ། དེ་ཡང་ཏིང་ངེ་འཛིན་གང་ཡིན་པ་དེའི་རྒྱུན་ལ་རྩེ་གཅིག་ཏུ་གནས་པ་ཞི་གནས། དེ་ལ་སྒྲོ་འདོགས་ཆོད་པའམ། ཡིན་པའི་ངེས་པ་སྐྱེས་པ་ལྷག་མཐོང་ཞེས་བྱ་སྟེ། དཔེར་ན་བུམ་པའི་རྒྱུན་ལ་མཉམ་པར་འཇོག་པ་ཞི་གནས། བུམ་པ་ལ་བུམ་པ་ཡིན་པར་ཤེས་ནས་སྒྲོ་འདོགས་ཆོད་པ་ལྷག་མཐོང་ཡིན་གསུངས།། ༈ །།ཉན་ཐོས་ཀྱི་རྒྱུན་ཞུགས་ལ་སོགས་པ་འབྲས་བུ་བཞིའི་ཁྱད་ཇི་ལྟར་ལགས་ཞུས་པས། རྒྱུན་དུ་ཞུགས་པ་ནི་རེ་ལྟར་ཐོགས་པའམ། སོ་ཟོས་ན་ཞེས་པ་ཕོ་མ་རེད་ཀྱང་ཞེས་པའི་ཚིག་ཡིན་ཏེ་ལན་བདུན་པའོ། །ཞེས་པ་སྐྱེ་བ་བདུན་གྱིས་དགྲ་བཅོམ་པའི་འབྲས་བུ་ཐོབ་པ་དང༌།

ལན་གཅིག་ཕྱིར་འོང་བ་ནི་གནས་གཙང་མའི་ལྷའི་གནས་ནས་འཛམ་བུའི་གླིང་དུ་ལན་གཅིག་ཕྱིར་འོངས་ནས་དེ་ནས་དགྲ་བཅོམ་པ་ཐོབ་པ་དང༌། ཕྱིར་མི་འོང་བ་ནི་གནས་གཙང་མར་སྐྱེས་ནས་ལུས་དེས་དགྲ་བཅོམ་པ་ཐོབ་པར་གསུངས་པ་ཡིན་གསུངས།། ༈ །།ཉན་ཐོས་ཀྱི་སྡོམ་པ་ཞིག་ན་རྫ་ཆགས་པ་དང་འདྲ་ལ། བྱང་ཆུབ་སེམས་དཔའི་སྡོམ་པ་ཤོར་བའམ་ཞིག་ཀྱང་རིན་པོ་ཆེའི་སྣོད་ཞོམ་པ་དང་འདྲ་སྟེ། ཕྱིར་བཅོས་ན་བཟང་དུ་འགྲོ་བར་གསུངས་པའི་རྒྱུ་མཚན་ཅི་ལགས་ཞུས་པས། ཉན་ཐོས་རྣམས་ཀྱི་ཉོན་མོངས་དང༌། རྣམ་རྟོག་ཐམས་ཅད་སྤང་བྱ་ཡིན་ཏེ་དེ་སྤངས་པས་བྲལ་བའི་འབྲས་བུ་སེམས་རྣམ་པར་དག་པ་ཉེ་བར་ཞི་བ་སྟོང་པ་ཉིད་ཅིག་བསྒྲུབ་པ་ཡིན། དེ་ལ་ཉོན་མོངས་པ་འདོད་ཆགས་ལྟ་བུ་ཞིག་སྐྱེས་པར་གྱུར་ན་བར་དུ་གཅོད་པས་རྫ་ཆག་པ་དང་འདྲ་བའི་རྒྱུ་མཚན་དེ་ཡིན། བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་སེམས་གཞི་གཞག་ཏུ་བྱས་ནས། ཉོན་མོངས་པ་དང་རྣམ་པར་རྟོག་པ་ཐམས་ཅད་དེ་ཉིད་བསལ་གཞག་མེད་པར་མཉམ་པ་ཉིད་དུ་རྟོགས་པ་དང༌། བྱང་ཆུབ་ཀྱི་སེམས་སྟོབས་སུ་འགྱུར་བ་ཡིན་ཏེ། ཤེས་པས་སྲིད་ལ་མི་གནས། སྙིང་རྗེས་ཞི་ལ་མི་གནས་པས། མི་གནས་པའི་མྱ་ངན་ལས་འདས་པ་བསྒྲུབས་པ་ཡིན་ཏེ། དེ་ལ་དགོངས་ནས་རིན་པོ་ཆེའི་སྣོད་ཞོམ་པ་བཅོས་ན་བཟང་དུ་འགྲོ་བ་དང་འདྲ་བར་གསུངས་པ་ཡིན། འཆབ་སེམས་ཕམ་པའི་ཡན་ལག་ཏུ་གསུངས་ཀྱང༌། ཐ་མལ་པས་མི་ཚངས་པར་སྤྱད་ཀྱང་འཆབ་སེམས་མི་སྐྱེ་བས་ནི་གཞན་ལ་སྒྲོག་སྟེ། དེ་ལ་སྡིག་པ་ལྷག་པར་ཆུང་རྒྱུ་མེད། རབ་ཏུ་བྱུང་བས་མི་ཚངས་པར་སྤྱད་ན་དེ་ལ་འཆབ་སེམས་སྐྱེས་ཀྱང༌། ཉེས་པ་དེ་ལ་དཔེ་མེད་པའི་འགྱོད་སེམས་ཞིག་བྱུང་ན་དེ་ལ་འཇུ་བ་འབྱུང་སྟེ། འགྱོད་པས་མཐར་ཐུག་གི་ཡན་ལག་ཅུང་ཟད་མ་རྫོགས་པས། དེ་གཉེན་པོའི་ཆོས་ཀྱི་སྟོབས་སུ་འགྱུར་སྟེ་འདི་ངའི་གྲུབ་མཐའ་གསར་པ་ཡིན་གསུངས།། ༈ །།བྱང་ཆུབ་སེམས་དཔའ་སེམས་ཅན་གྱི་དོན་ལ་བསམས་བཞིན་དུ་སྲིད་པར་སྐྱེ་བ་བཞེས་པ་དེ་ལ་རྒྱུ་བྱང་ཆུབ་ཀྱི་སེམས་གཅིག་པུས་ཆོག་གམ།

བག་ཆགས་ཀྱི་ས་བོན་གཞན་འཚལ་ཞུས་པས། བྱང་ཆུབ་སེམས་དཔའ་སེམས་ཅན་གྱི་དོན་དུ་བསམས་བཞིན་དུ་སྲིད་པར་སྐྱེ་བ་བཞེས་པ་ཡང་ལས་ཀྱི་སྐྱེ་བ་དང་སྨོན་ལམ་གྱིས་བྱང་ཆུབ་ཀྱི་སེམས་ཀྱི་རྗེས་སུ་འབྲང་བ་གཉིས་ཡིན་ཏེ། ས་བཅུ་ལ་ཤེས་བྱའི་སྒྲིབ་པ་མ་སྤངས་པའི་གོང་རོལ་ཕན་ཆད་ཀྱི་སྐྱེ་བཞིན་པའི་རྟོག་པའམ་གོམས་པ་གང་ཆེ་བའི་བག་ཆགས་དེ། དཔེར་ན་རིགས་དྲུག་གི་གནས་སུ་དམྱལ་བར་སེམས་ཅན་གྱི་དོན་དུ་སྐྱེ་བ་བཞེས་ནས་ཞེ་སྡང་གི་རྟོག་པ་ལྟ་བུ་ཡིན། དེས་དམྱལ་བའི་གནས་སུ་ལུས་སུ་འགྲུབ། བྱང་ཆུབ་ཀྱི་སེམས་ཀྱི་མཐུས་སེམས་ཅན་དེ་རྣམས་བདེ་བ་དང་ལྡན་པར་བྱེད་པ་ཡིན་ཏེ། སེམས་མ་བསྐྱེད་ན་དེ་ལྟར་བྱེད་པའི་ནུས་མཐུ་མེད། དེ་ལ་ཉན་ཐོས་རྣམས་ཀྱིས་བྱང་ཆུབ་སེམས་དཔའ་རྣམས་ཀྱིས་ནི་བག་ཆགས་མ་སྤངས། ཁོ་རང་རྣམས་ཀྱིས་ནི། བག་ཆགས་རྩ་བ་ནས་སྤངས་པར་གོ་སྟེ་དེ་ལམ་ན་མེད། ཁོང་གི་རྟོག་པ་དེའི་ནང་ན་བག་ཆགས་དེ་འཐུམས་ནས་ཡོད་པས། དེ་ཡང་རྐྱེན་དང་འཕྲད་པའི་དུས་སུ་ལྡང་བ་ཡིན་གསུངས།། ༈ །།སྡོམ་པ་གསུམ་ངོ་བོ་དེ་ལ་ཉེས་ལྟུང་བྱུང་ན་བཤགས་པ་སོ་སོར་བྱེད་དགོས་པའི་རྒྱུ་མཚན་ཞིག་ཐུགས་ལ་འདོགས་པར་ཞུ་ཞུས་པས། སྲོག་གཅོད་པ་སྤོང་ཞིང་མི་གཅོད་པ་ལྟ་བུ་དེ་བསྙེན་པར་རྫོགས་ནས་ཉན་ཐོས་ཀྱི་སྡོམ་པ། སེམས་བསྐྱེད་ནས་བསླབ་པ། དབང་བསྐུར་ནས་དམ་ཚིག་ཏུ་འོང་བ་ཡིན། དེས་ན་ངོ་བོ་གཅིག་པ་དེ་མི་དགེ་བ་སྤོང་བ་དགེ་བ་བསྒྲུབ་པར་གཅིག་པ་ཡིན་ཏེ། དེ་ཡང་རྒྱུ་ཚུལ་ཁྲིམས་གཅིག་པུ་ཡིན་པས། ཁྲིམས་ནི་རྒྱུ་དང་མི་རྒྱུ་ཀུན་གྱི་ས་གཞི་བཞིན་གསུངས། ལམ་ཡང་དེ་ཉིད་ཡིན་ཏེ། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པ་འགྱུར་གསུངས། འབྲས་བུ་སངས་རྒྱས་པ་ཡང་དེ་ཉིད་ཀྱི་ངོ་བོར་སངས་རྒྱས་པ་ཡིན་ཏེ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། བཤགས་པ་སོ་སོར་བྱེད་དགོས་པའི་རྒྱུ་མཚན་ནི། དཔེར་ན་ལུས་འདི་ཕུང་པོ་ཙམ་དུ་གཅིག་ཀྱང་ལག་པ་ན་ན་ལག་པ་བཅོས་དགོས།

རྐང་པ་ན་ན་རྐང་པ་བཅོས་དགོས་པ་དང་འདྲ་གསུངས།། ༈ །།དགེ་བ་གཤིས་ཀྱིས་དགེ་བ་འདི་ཕ་རོལ་ཏུ་ཕྱིན་པའི་ཐེག་པར་གང་དགེ་བ་དེ་གསང་སྔགས་ལ་ཡང་དགེ་ན། ཕ་རོལ་ཏུ་ཕྱིན་པ་དྲན་པ་ཉེ་བར་བཞག་པའི་སྐབས་སུ་ལུས་དྲན་པ་ཉེ་བར་བཞག་པ་ལ་མི་གཙང་བའི་རྫས་སུམ་ཅུ་སོ་གཉིས་སུ་བསྒོམ་པ་དེ་གནས་སྐབས་དེའི་དགེ་བར་འདུག་པ་ལ། གསང་སྔགས་སུ་དེ་ལྟར་བསྒོམས་ན་ཕུང་པོ་སངས་རྒྱས་ལྔ་བདག་ལ་སྨོད་པའི་ལྟུང་བར་གསུངས་ནས་འདུག་པས་དེ་ཉིད་ཇི་ལྟར་མཆི་ཞུས་པས། ཕ་རོལ་ཏུ་ཕྱིན་པར་ལུས་མི་གཙང་བའི་རྫས་སུ་བསྒོམ་པར་གསུངས་པ་དེས་ཐ་མལ་པའི་ལུས་ལ་བདག་ཏུ་འཛིན་པ་སྤངས་ནས་བདག་མེད་པ་ཞིག་སྒྲུབ་པའི་ཐབས་ཡིན། གསང་སྔགས་སུ་མི་གཙང་བའི་རྫས་དེ་ཉིད་རྡུལ་ཕྲན་ཡན་ཆད་བསལ་གཞག་མེད་པར་དམ་པའི་བདག་གམ་སངས་རྒྱས་སུ་འོང་སྟེ། དྲན་པ་ཉེ་བར་བཞག་པ་བཞི་པོ་དེ་བདེ་ཆེན་གྱི་མཁའ་འགྲོ་མ་བཞིར་འོང་བ་ཡིན། གསང་སྔགས་སུ་མི་གཙང་བའི་རྫས་སུ་བསྒོམ་པ་བཀག་པ་དེ་དགེ་བའི་ལས་འོངས་ཆེ་ཆུང་ངམ་ཁྲིད་ཀྱི་རིམ་པ་ལ་དགོངས་པ་ཡིན་གསུངས། རྒྱུ་འབྲས་ཀྱི་འབྱུང་ཚུལ་འདི་ལ། རང་ཉིད་ལ་མི་ཞིག་ཞེ་སྡང་སྐྱེས་ནས་མཚོན་ཐོགས་ནས་གསོད་དུ་བྱུང་བ་ལྟ་བུ་དེའི་རྒྱུ་དེ་ཚེ་སྔ་མ་ཕན་ཆད་ཀྱི་ལས་ངན་གྱི་བག་ཆགས་རང་ལ་ཡོད་པ་དེས་རྒྱུ་བྱེད་པ་ཡིན་གསུངས།། ༈ །།ཡང་རྒྱུ་འབྲས་སྐད་ཅིག་མའི་དབང་དུ་བྱས་ན། རང་ཉིད་ཀྱིས་ཁོ་ལ་ཕར་ཞེ་སྡང་ཞིག་སྐྱེས་པ་དེས་དེ་ལྟར་འོང་བ་ཡིན་གསུངས་པས་དེ་གང་ལགས་ཞུས་པས། ཆོས་འདི་ཤིན་ཏུ་ལེགས་ཏེ། རྒྱུ་ལས་དང་བག་ཆགས་ཀྱི་ས་བོན་རང་ལ་སྔ་མོ་ནས་བག་ལ་ཉལ་གབ་ནས་ཡོད་པ་དེ། རྒྱུ་འབྲས་སྐད་ཅིག་མ་ཁོ་རང་ལ་ཕར་ལ་ཞེ་སྡང་བསྐྱེད་པ་ལྟ་བུ་དེས་བག་ཆགས་དེ་མངོན་དུ་གྱུར། ཀུན་ནས་ལྡང་བའམ་གསལ་བའམ་སད་པར་བྱས་པས་མྱུར་དུ་ལས་དེ་སྨིན་པར་བྱེད་པ་ཡིན་ཏེ། ཐམས་ཅད་ཀྱང་དེ་དང་འདྲ་གསུངས།། ༈ །།སྤྱིར་དགེ་བ་དང་མི་དགེ་བ་དང་ལུང་དུ་མ་བསྟན་པ་གསུམ་ལས།

ལུང་དུ་མ་བསྟན་པ་བྱ་བའི་གོ་བ་ཞིག་ཐུགས་ལ་འདོགས་པར་ཞུ་ཞུས་པས། ལུང་མ་བསྟན་བྱ་བ་དེ་བཞིན་གཤེགས་པའི་གསུང་རབ་ཏུ་ལུས་ངག་ཡིད་གསུམ་ལུང་དུ་མ་བསྟན་པ་ལ་སོགས་པར་གསུངས་ཏེ། མདོར་ན་དགེ་བའི་ཀུན་སློང་ཡང་མ་སོང༌། མི་དགེ་བའི་ཀུན་སློང་ཡང་མ་སོང་བའི་དམ་པ་སྨྲ་བཅད་པ་སྙམ་པའི་རྟོག་པ་དེ་ཡིན། དེ་བྱང་ཆུབ་ཏུ་སེམས་བསྐྱེད་ནས་དགེ་བར་འགྱུར་བ་ཡིན་གསུངས་ཏེ། འོ་ན་རྟོག་པ་དེ་ནི་གཟུང་འཛིན་དུ་མངོན་ལ། གཟུང་འཛིན་མི་དགེ་བ་ཆེ་ཤོས། གཏི་མུག་ཡིན་པས་དེ་དགེ་བར་འགྱུར་ལ། མི་དགེ་བ་གཞན་དགེ་བར་འགྱུར་དུ་མི་བཏུབ་པའི་རྒྱུ་མཚན་སྙམ་ན། འོ་ན་བཅོམ་ལྡན་འདས་ཀྱིས་ཀྱང་བདུད་བཞི་བཅོམ་པ་མི་འཐད་པ་དང༌། དུས་མཐའི་མེ་བཞིན་སྡིག་པ་ཐམས་ཅད་བསྲེག་པར་གསུངས་པ་དང༌། གསེར་འགྱུར་རྩིའི་རྣམ་པ་མཆོག་ལྟ་བུ་ལ་སོགས་པ་ཐུག་པ་མེད་དེ། རྟོག་པས་ཁྱད་པར་དུ་མ་བྱས་པའི་དགེ་བ་ཚན་གཅིག་ཀྱང་གཟུང་འཛིན་གྱི་ཆ་གཉིས་སྣང་དུ་མངོན་པས། དེ་ལ་དགོངས་ནས་སྦྱིན་པ་བཏང་བ་མཐོལ་ལོ་བཤགས་ལ་སོགས་པ་གསུངས་པ་དང༌། ཆོས་རྗེ་གོང་མའི་ཞལ་ནས་ཀྱང༌། སེམས་གསུམ་རྒྱལ་བའི་འབྱུང་གནས་ཀྱང༌། །རང་བཞིན་མེད་པར་མ་ཤེས་ན། །སྨན་ལ་ཞུ་ཡང་དུག་ཏུ་འགྱུར། །ཞེས་གསུངས་ཏེ། དེ་ཙམ་ཞིག་ལ་བཅོམ་ལྡན་འདས་ཀྱིས་གསུངས་པ་མ་གཏོགས་པ་གཞན་མེད་གསུངས།། ༈ །།རིན་པོ་ཆེའི་ཞལ་ནས་ཏིང་ངེ་འཛིན་དུ་གྱུར་ཚད་རྡོ་རྗེ་ལྟ་བུའི་ཏིང་ངེ་འཛིན་དུ་འོང་གསུངས་པ་དེ། འཇིག་རྟེན་པའི་ཏིང་ངེ་འཛིན་འཛིན་པ་དང་བཅས་པ་དེ་རྡོ་རྗེ་ལྟ་བུའི་ཏིང་ངེ་འཛིན་དུ་ཇི་ལྟར་མཆི་ཞུས་པས། ཏིང་ངེ་འཛིན་གྱིས་བསྡུས་ཚད་རྡོ་རྗེ་ལྟ་བུའི་ཏིང་ངེ་འཛིན་ཡིན་ཏེ། ལོ་ཀའི་ཏིང་ངེ་འཛིན་འཛིན་པ་དང་བཅས་པ་དེ་ཉིད་འཛིན་མེད་ཡིན་ནམ་མིན། ཡིན་ན་འཛིན་པ་མེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་མ་ཡིན་ནམ། དེ་ཡིན་ན་ཐམས་ཅད་དེ་རང་དུ་འོང་བ་ཡིན་ཏེ། དེ་ཡང་མྱ་ངན་ལས་འདས་པ་ཆེན་པོར་དེ་བཞིན་གཤེགས་པའི་སྙིང་པོ་ལ་མིང་ལྔ་གསུངས་ཏེ།

དཔའ་བར་འགྲོ་བའི་ཏིང་ངེ་འཛིན་དང༌། རྡོ་རྗེ་ལྟ་བུ་དང༌། སེང་གེའི་སྒྲ་སྒྲོག་པ་དང༌། དེ་བཞིན་གཤེགས་པའི་སྙིང་པོ་དང༌། ཤེས་རབ་ཀྱི་ཕོ་རོལ་ཏུ་ཕྱིན་པ་དང་ལྔ་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་མཐོང་ལམ་གྱི་བདེན་པ་མ་ཡིན་ནམ། ས་བཅུ་རྒྱུན་གྱི་ཐ་མ་ལ་གཟོད་རྡོ་རྗེ་ལྟ་བུའི་ཏིང་ངེ་འཛིན་མངོན་དུ་བྱས་པས་ཐམས་ཅད་སྤོང་བ་ཞིག་ཡིན་ན་མཐོང་ལམ་གྱི་ཡེ་ཤེས་དེ་ཉིད་ཀྱང་སྤོང་དགོས་ཏེ། དེར་མི་བཏུབ་གསུངས།། ༈ །།དག་པའི་ས་གསུམ་ལ་ས་བཅུ་པའི་དུས་སུ་སློབ་མའི་ཚོགས་དུལ་བ་མཐའ་ཡས་པ་མངོན་དུ་འགྱུར་གསུངས་པས། སློབ་མ་དུལ་བ་ཞེས་པའི་རྒྱུ་མཚན་ཅི་ལགས་ཞུས་པས། འདི་ལ་ཁ་ཅིག་སངས་རྒྱས་དཔག་ཏུ་མེད་པའི་གོང་དུ་སྦྱིན་པར་བྱས་པའམ་བརྟུལ་བརྟུལ་བ་ཡིན་པས་ན་མ་དུལ་བ་མེད་པ་ཡིན་ཟེར་བ་ཡང་ཡོད་དེ། དེ་བཞིན་གཤེགས་པའི་གསུང་རབ་ཀྱི་རྗེས་སུ་འབྲངས་ན། ས་བཅུའི་བྱང་ཆུབ་སེམས་དཔའ་ཉོན་མོངས་པ་དག་པས། བྲལ་འབྲས་ཡེ་ཤེས་ཀྱི་ཐུགས་མངོན་དུ་གྱུར་པས། གདུལ་བྱའི་ཁམས་དང་བསམ་པ་ཤེས་པས་དེ་ལ་གང་གིས་འདུལ་བ་དེའི་སྐུ་དང་ཆོས་སྟོན་ནུས་པས། དེས་མི་འདུལ་བའི་དོགས་མེད་པས་དུལ་བ་ཞེས་པའི་རྒྱུ་མཚན་དེ་ཡིན་གསུངས།། ༈ །།བདག་མེད་རྣམ་པ་གཉིས་ལས་ཉན་ཐོས་ཀྱིས་གང་ཟག་གི་བདག་མེད་རྟོགས། རང་སངས་རྒྱས་ཀྱིས་ཆོས་ཀྱི་བདག་མེད་ཀྱི་ཕྱེད་རྟོགས་པར་བཞེད་པའི་དབང་དུ་བྱས་པས་གཟུང་བ་རྟོགས། འཛིན་པ་མ་རྟོགས་པར་བཅོམ་ལྡན་འདས་མགོན་པོས་གསུངས་པ་དང༌། སློབ་དཔོན་འཕགས་པ་ཡབ་སྲས་ཀྱིས་གཟུང་བ་མེད་ན་དེར་འཛིན་པ་ཡང་མེད་པར་གསུངས་པ་གཉིས་ཇི་ལྟར་མཆི་ཞུས་པས། བདག་མེད་གཉིས་པོ་དེ་གཞུང་བཤད་མཁན་རྣམས་ཀྱིས་ཕུང་པོ་ལྔ་ལ་རྟག་པར་འཛིན་པ་གང་ཟག་གི་བདག མི་རྟག་པར་འཛིན་པ་ཆོས་ཀྱི་བདག་ཏུ་འདོད་པ་ཡང་ཡོད་པར་འདུག་སྟེ། བཅོམ་ལྡན་འདས་ཀྱིས་གཟུགས་རྟག་ཅེས་བགྱི་བར་སྤྱོད་པ་དང༌། གཟུགས་མི་རྟག་པ་དང་ཞི་བ་དང་མ་ཞི་བ་ལ་སྤྱོད་ན་མཚན་མ་ལ་སྤྱོད་པས།

མཚན་མ་ལ་སྤྱོད་པ་དེས་ཁམས་གསུམ་དུ་འདྲེ་བར་གསུངས་པ་དང༌། མདོར་ན་ཕུང་པོ་དང་ཁམས་དང་སྐྱེ་མཆེད་ལ་སོགས་པ་འཁོར་འདས་ཀྱི་ཆོས་ཐམས་ཅད་སྐྱེ་བ་མེད་པར་རྟོགས་པས། ཆོས་དེ་ལྟ་བུ་རྣམས་ལ་བདག་ཏུ་འཛིན་པ་སྤང་བ་དེ་གཟུང་དོན་རྟོག་པ་སྤངས་པ་ཡིན། དེ་ལ་གང་ཟག་གི་བདག་མེད་ཅེས་ཟེར། འཛིན་པ་མི་སྤོང་བ་དེ་སྐྱེ་བ་མེད་པར་ཤེས་ཀྱང་དེ་ཉིད་ལ་དྲན་པ་བསྟེན་པས་གོམས་སུ་འཇུག་པར་བྱེད་པ་ལ། དེ་རང་སངས་རྒྱས་དང་བྱང་ཆུབ་སེམས་དཔའ་ས་ལྔ་པ་མན་ཆད་ཀྱིས་མི་སྤོང་བས་ན་ཆོས་ཀྱི་བདག་མེད་མ་རྟོགས་པ་ཡིན་ཏེ། ས་བརྒྱད་པར་དེ་ཉིད་ཇི་བཞིན་དུ་རྟོགས་པས་འཛིན་པ་དེ་ཉིད་འཛིན་མེད་དུ་གྱུར་པར་ཆོས་ཀྱི་བདག་མེད་རྟོགས་པ་ཡིན་ཏེ། ཆོས་བྱ་བ་བྱང་ཆུབ་ཀྱི་ཕྱོགས་ཀྱི་ཆོས་ལ་སོགས་པ་མཚན་ཉིད་འཛིན་པའི་ཆོས་ཐམས་ཅད་མཚན་ཉིད་མེད་པའམ་མཉམ་པ་ཉིད་དུ་རྟོགས་པ་ཡིན་ཏེ། མཚན་ཉིད་མེད་པ་མ་སྐྱེས་པ་མ་འགགས་པ་ལ་སོགས་པ་གསུངས་པས་དེ་བཞིན་དུ་གོ་བར་བྱ་གསུངས།། ༈ །།དེ་བཞིན་གཤེགས་པའི་མཚན་ལ་ཕྱག་བྱས་པའམ་ཐོས་པ་ཙམ་གྱིས་ཕྱིར་མི་ལྡོག་པའི་ས་ཐོབ་པ་དང༌། མཚམས་མེད་ས་བོན་ལ་སོགས་པའི་སྡིག་པ་ཐམས་ཅད་འདག་པར་གསུངས་པ་དང༌། གལ་ཏེ་ལས་ཀྱི་རྣམ་པར་སྨིན་པ་ནི་མ་གཏོགས་སོ། །ཞེས་པས་ལས་ཀྱི་རྣམ་པར་སྨིན་པ་ལ་སངས་རྒྱས་ཀྱི་མཐུ་རྡུགས་པར་གསུངས་པ་གཉིས་ཇི་ལྟར་ལགས་ཞུས་པས། དེ་གཉིས་ལ་འགལ་བ་མེད་པ་དང༌། གང་ཟག་ཅིག་སེམས་བསྐྱེད་ནས་ཞིང་རྣམ་པར་དག་པ་ཞིག་ལ། དངོས་པོ་ཁབ་སྐུད་ལྟ་བུ་ཞིག་དང་པོ་དབུལ་སྙམ། དེ་ནས་འབུལ་མ་ཕོད་ནས་མ་ཕུལ་ན་ཕྱིས་དེའི་འབྲས་བུ་འོང་དུ་མི་ཉན་པས་དེ་ལ་སངས་རྒྱས་ཀྱི་མཐུ་རྡུགས་པ་ཡིན། ཡང་ཁྱིམ་བདག་ཉེས་མེད་ཀྱིས་སྔར་དེ་བཞིན་གཤེགས་པ་ལ་ཚོགས་བསགས་པས། ལྷའི་ལོངས་སྤྱོད་ཕུན་སུམ་ཚོགས་པ་བྱུང་བ་དེ་མི་འབྱུང་བར་དགག་པར་མི་ནུས་པས་ན་སངས་རྒྱས་ཀྱི་མཐུ་རྡུགས་པ་ཡིན། ཡང་བླ་མ་སངས་རྒྱས་ལ་དད་གུས་སྐྱེས་པས།

སེམས་བླ་མའམ་སངས་རྒྱས་དང་གཉིས་སུ་མེད་པར་སོང་བས་རང་གི་ལུས་ཞིག་ནས་བླ་མའམ་དེ་བཞིན་གཤེགས་པ་ཕྱིར་མི་ལྡོག་པར་འགྱུར་ཏེ། གོང་གི་མཚམས་མེད་པ་ལ་སོགས་པའི་ལས་ཀྱི་སྒྲིབ་པ་དེ་དག་ཐམས་ཅད་དད་པའི་སེམས་ཀྱི་སྟོབས་དེས་བཅོམ་པ་ཡིན། གལ་ཏེ་རྒྱུ་འབྲས་མི་བསླུ་བས་ངན་སོང་གི་སྣང་བ་དར་གྱི་ཕོ་ལོང་བརྡབས་པ་ཙམ་ཞིག་བྱུང་ན་ཡང༌། ལས་རང་རྒྱུད་པའི་སྒྲིབ་པ་ཐམས་ཅད་དེས་འདག་པ་ཡིན་གསུངས།། ༈ །།དེ་བཞིན་གཤེགས་པའི་གསུང་ལ་མཐའ་དྲུག་གི་སྡོམ་དགོངས་བཞིའི་དབང་དུ་བྱས་པས། དགོངས་པ་ཅན་རིན་པོ་ཆེ་མི་བཞེད་པ་འདུག་པས། དགོངས་པ་ཅན་དང་དགོངས་མིན་གྱི་ཁྱད་པར་ཞིག་གསུངས་པར་ཞུ་ཞུས་པས། སྤྱིར་དེ་པའི་གསུང་ལ་དགོངས་པ་དང་དགོངས་མིན་ལ་སོགས་པར་འདོད་པ་འདི་རྣམས་ཀྱི་རྩ་བ་དེ་ས་དྲུག་པ་མན་ཆད་ཉན་ཐོས་ཀྱི་ལམ་ཡིན་པས། ཞི་བ་ཕྱོགས་གཅིག་པ་ཉན་ཐོས་ཀྱི་མངོན་པར་རྟོགས་པ་དེ། དགྲ་བཅོམ་པ་ཟག་པ་ཟད་པ་ཉོན་མོངས་པ་མེད་པ་བྱ་བ་བྱས་པར་གསུངས་པ་དེ་ལྟ་བུ་དེ་དགོངས་པ་ཅན་ཡིན། སྒྲ་ཇི་བཞིན་མ་ཡིན་པ་ཡིན། དྲང་དོན་ཡིན། དེ་བཞིན་གཤེགས་པས་རྫུན་གསུངས་པ་ཡིན་ཟེར་བ་ཡིན། དེ་ལ་སྙིམ་པ་སྟོང་པ་བཅངས་པའི་དཔེ་དང༌། དེད་དཔོན་ཐབས་ལ་མཁས་པས་འབྲོག་དགོན་པར་གྲོང་ཁྱེར་སྤྲུལ་པའི་དཔེ་ལ་སོགས་པ་མང་དུ་གསུངས་ཏེ། དེ་ནས་བྱང་ཆུབ་ཏུ་སེམས་བསྐྱེད་ནས་གཟོད་སངས་རྒྱ་བར་གསུངས་པ་དེ། ངེས་པའི་དོན་ཡིན། སྒྲ་ཇི་བཞིན་པ་ཡིན། དགོངས་པ་མེད་པ་ཡིན་ཟེར་བ་ཡིན། ང་དེ་རྣམས་སུ་མི་འདོད་པའི་རྒྱུ་མཚན་ནི། ཉན་ཐོས་དེ་ལྟ་བུ་དེ་རྣམས་ཉོན་མོངས་པ་གསུམ་གྱི་རང་བཞིན་དུ་གྱུར་པའི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལ་ཐར་བར་འདོད་པའི་ཐབས་ཤིག་བཅོམ་ལྡན་འདས་ལ་ཞུས་པ་ལས། སངས་རྒྱས་ཐོབ་འདོད་ཀྱི་བསམ་པ་མེད་དེ། དེ་ལས་སྐྱོབ་པའི་ཐབས་ཀྱི་བྱེད་པ་ཉན་ཐོས་ཀྱི་ལམ་དེ་ཡིན་ཏེ། དེ་བསྟན་པས་འཁོར་བ་ལས་སྐྱོབ་པ་ཡིན་མོད།

དེ་ལྟར་དུ་སོང་བའི་དུས་སུ། དེ་དྲང་དོན་དུ་འོང་དོན་ཅི་ཡོད། སྒྲ་ཇི་བཞིན་མ་ཡིན་པ་དང༌། དགོངས་པ་ཅན་ལོག་པར་འོང་དོན་ཅི་ཡོད་གསུངས། དེས་ན་དེ་བཞིན་གཤེགས་པས་གཉིས་སུ་གསུངས་མི་སྲིད། རྒྱ་གར་ན་རྒྱལ་པོ་བཞིས་དབུས་དང་མཐའ་འཁོབ་ཀྱི་རྒྱལ་པོ་ཟུང་རེ་ལ་དེའི་བྱེད་པ་དང་བསྟུན་ནས་དབུས་དང་མཐའ་འཁོབ་ཀྱི་སྐད་དུ་གསུངས་པ་དང༌། ཀོ་ལ་ཁྱ་ལ་སོགས་པ་ཀླ་ཀློའམ་བརྡའི་སྐད་དུ་གསུངས་པ་རྣམས་ལ་སོ་སོར་གོ་བ་ལེན་ལུགས་རེ་ལ་སོགས་པར་བྱུང་བ་རྣམས་གཅིག་རྫུན་ནས་གཅིག་བདེན་པ་ཡིན་ནམ་སྟེ་དེ་མིན་གསུངས།། ༈ །།ཡང་དག་པར་རྫོགས་པའི་སངས་རྒྱས་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་དེ་སེམས་ཅན་གྱི་ཁམས་དང་མཐུན་པའམ་མཉམ་པར་འཇུག་དགོས་པའི་གནད་ཀས་ལྷ་ལ་ལྷའི་སྐད་དུ་ཆོས་སྟོན་པ་དང༌། འགྲོ་བ་གཞན་ལ་ཡང་ཚུལ་དེ་བཞིན་དུ་གསུངས་ཏེ། དེ་ནས་ཉན་ཐོས་རྣམས་གདོད་མཐར་ཐུག་པའི་ལམ་ངེད་ཀྱི་འདི་ཡིན་ནམ་གྱི་ཞུ་བ་ཞུས་པས། དེ་མིན་ཏེ་དགྲ་བཅོམ་པ་མ་ཡིན། ཟག་པ་ཟད་པ་མ་ཡིན་ལ་སོགས་པ་གསུངས་པ་དང༌། རྟགས་དང་ཆོ་འཕྲུལ་ལ་སོགས་པ་བསྟན་ནས་སངས་རྒྱས་ཐོབ་འདོད་ཀྱི་བློ་སྐྱེ། དེ་ནས་སེམས་བསྐྱེད་དུ་འཇུག་པ་ལ་སོགས་པ་གསུངས་པ་རྣམས་ཁོང་རང་གི་བློ་ཚོད་དང་བསྟུན་པའི་ཆོས་ཡིན། གོང་དུ་རྫུན་གསུངས་ནས་དེ་གཟོད་བདེན་པ་ཞིག་གསུངས་པ་མིན་ཏེ། དེ་ཡང་བདེན་པས་དེ་བཞིན་གཤེགས་པའི་གསུངས་ལ་དགོངས་པ་ལེན་ལུགས་ལ་ཁྱད་བྱུང་བ་ཡིན། དེས་ན་ཁྱེད་རྣམས་ཀྱིས་ཆོས་འདི་ཟུང་ལ་གཞན་ལ་ཡང་སྨྲ་བར་གྱིས་ལ་སོགས་པ་གསུངས།། ༈ །།ཡུལ་ལ་སོགས་པ་བདག་ཏུ་བཟུང་ནས་ཕུལ་བ་དགའ་བ་ཡིན་ཏེ། འཛིན་པ་རེ་རེ་ཚུལ་ཁྲིམས་ཀྱི་ཕུང་པོ་རེ་རེ་ཡིན་གསུངས་པས། དེ་ཇི་ལྟར་ལགས་པ་ཞིག་གསུང་བར་ཞུ་ཞུས་པས། ཡུལ་དེའི་སྲོག་ཆགས་སུ་གྱུར་ཚད་ཀྱི་སྲོག་གཅོད་པ་སྤོང་བ་རེ་རེས་ཚུལ་ཁྲིམས་ཀྱི་ཕུང་པོ་རེ་རེ་ཡིན། མི་གཅོད་པའི་དྲན་པ་རྩེ་གཅིག་ཏུ་བྱེད་པ་ཏིང་ངེ་འཛིན་ཡིན།

གཟུངས་ཀྱང་ཡིན། དེ་ལ་གཞན་གྱི་སྲོག་མ་བཅད་པས་ཚུར་ལ་གསོད་ཀྱིས་དོགས་པའི་འཇིགས་པ་མེད་པས་བདེ་བའི་ཏིང་ངེ་འཛིན་ཡིན་ཏེ། དེས་ཐོས་བསམ་གང་བྱེད་ངོ་བོ་ཉིད་ཀྱིས་གསལ་བས་གསལ་བའི་ཏིང་ངེ་འཛིན། དྲན་པ་དེ་ལས་རྟོག་པ་གཞན་མེད་པས་མི་རྟོག་པ་ཡིན་ཡང་བསྐལ་པ་བཟང་པོར་འདོད་ཆགས་དང་ཞེ་སྡང་ལྟ་བུ་རེ་རེ་ལ་ཡང་ཕ་རོལ་ཏུ་ཕྱིན་པ་དྲུག་དྲུག་ཚང་བར་གསུངས་པ་རྣམས་ཀྱང་འཛིན་པ་རེ་རེ་ལ་བརྩི་བ་ཡིན། ས་དང་པོ་ནས་བཅུ་པའི་བར་དུ་ཡང་ཏིང་ངེ་འཛིན་གང་ལ་ཡང་དྲན་པ་བསྟེན་པའམ་བསྒོམ་དགོས་པར་གསུངས། འོད་ཟེར་གྲགས་མེ་སྐོང་འོང་བ་འདིའི་སྟེང་དུ་ཡང་ཚང་སྟེ། ལྕི་བ་ཕྱིར་མ་འབྲུལ་པ་སྐོང་བ་དང༌། ལེགས་པར་རྩིག་པར་བྱེད་པ་ལ་དྲན་པ་མ་ཡེངས་པར་བྱེད་པ་སྟེ། སྤུ་རྩེ་གཅིག་ཁྱོན་ལ་དུས་གསུམ་ཚད་སྙེད་ཀྱི་ཞིང་གསུངས་པ་ཡང་དེ་ལྟ་བུ་ཞིག་ཡིན་ཏེ་འདི་ལ་རྗེ་རིན་པོ་ཆེས་བཞེད་གསུངས།། ༈ །།ཚིག་གཅིག་གིས་ཐམས་ཅད་ཕྲུལ་གྱིས་འགྲོ་བ་ཞིག་ཡོད་པས་དེ་ཐམས་ཅད་ཀྱང་རང་གི་སེམས་ཡིན་གསུངས། རྟོག་པ་གཅིག་གི་སྟེང་དུ་རྟེན་ཅིང་འབྲེལ་པར་འབྱུང་བ་བཅུ་གཉིས་བརྩིར་བཏུབ་ལགས་སམ། བཏུབ་ན་ཇི་ལྟར་བརྩི་བ་ཞིག་ཐུགས་ལ་འདོགས་པར་ཞུ་ཞུས་པས། རྟོག་པ་དེའི་ལྡོག་པ་ཟུར་རེ་ལ་ཡང་བརྩིར་བཏུབ་པ་ཡང་སྲིད་དེ། རྗེ་རིན་པོ་ཆེས་བཞེད་ཀྱིས་རྟེན་འབྲེལ་བཅུ་གཉིས་པོ་ཅག་གེ་མ་རིག་པས་བསྡུས་པར་བཞེད་པར་གདའ་སྟེ། སློབ་དཔོན་འཕགས་པས་ཀྱང་ཉོན་མོངས་པ་ལས་ལས་བྱུང༌། དེ་ལས་འབྲས་བུ་སྡུག་བསྔལ་འབྱུང༌། དེ་ལས་ཡང་ཉོན་མོངས་པ་འབྱུང་བར་གསུངས་པས། དེས་ན་མ་རིག་པའི་འཁོར་ལོར་འཁོར་བ་འབྱུང་བ་ཡིན། དེ་ཡང་བཅུ་གཉིས་པོའི་འདུ་བྱེད་དམ་རྒ་ཤི་ལ་སོགས་པ་ཞིག་རྟོགས་པའམ་འགག་ན་ཡང་བཅུ་གཉིས་པོ་ཐམས་ཅད་འགགས་པ་ཡིན་པས་དེ་བཞིན་དུ་ཐུགས་ལ་ཞོག་གསུངས།། ༈ །།སྒོམ་རོ་གཅིག་རྟོགས་པའི་དུས་སུ་ཕྲག་དོག་དང་མཐོན་དམན་སྣ་ཚོགས་སྐྱེ་བའམ་འབྱུང་བ་ཡིན་གསུངས་པས་བར་དོའི་རྒྱུ་མཚན་ཅི་ལགས་ཞུས་པས།

དེའི་རྒྱུ་མཚན་ཡུལ་ཡུལ་ཅན་གཉིས་སུ་མེད་པར་རྟོགས་པས། ཕྱི་རོལ་ཏུ་ཕྲག་དོག་པའི་ས་མེད། དེས་གོང་གི་བག་ཆགས་ཀྱི་གནས་ས་མེད་པས་སྐྱེས་ནས་མྱུར་དུ་རྩ་བ་ནས་འདག་པར་འགྱུར་བ་ཡིན་ཏེ། རབ་ལ་ཕྲག་དོག་གཏན་ནས་མི་སྐྱེ། འབྲིང་འགོ་ནོན། ཐ་མ་སློངས་པ་ཙམ་ཡིན་པས་སྐྱེ་བ་ཡིན་གསུངས།། ༈ །།བྱམས་པའི་བསྙེན་བསྒྲུབ་ལས་སྦྱོར་གསུམ་ཇི་ལྟར་ལགས་པ་ཞིག་ཐུགས་ལ་འདོགས་པར་ཞུ་ཞུས་པས། བྱམས་པའི་ངོ་བོ་ངོ་ཤེས་ནས་རོ་མྱོང་བའི་འདུ་བྱེད་དེ་བསྙེན་པ། དགོས་པ་བྱུང་བའི་དུས་སུ་གོང་གི་དེའི་རྒྱུན་བསྒོམས་ནས་རྣམ་པར་ཤེས་པ་འགྱུར་བ་སྒྲུབ་པ། གང་འདོད་པའི་ཡུལ་རིས་སམ་གང་ཟག་ལ་སོགས་པ་རྣམས་ལ་དམིགས་ནས་བསྒོམ་པ་ལས་སྦྱོར་ཡིན་ཏེ་རྒྱལ་པོ་འོད་ཆེན་པོའི་དཔེ་དང༌། གཏན་ལ་ཕབ་པར་བྱམས་པས་གསུངས་པ་ལྟ་བུ་སྟེ། དེས་ཕན་པ་དང་བདེ་བ་ཅིས་ཀྱང་འབྱུང་བ་ཡིན་གསུངས།། ༈ །།གནས་ཉམས་དགའ་བ་ཤིན་ཏུ་འདོད་པའི་གནས་ཤིག་ཏུ་ཕྱིན་པ་དང༌། དང་པོ་སྡོད་སྙིང་འདོད་པའི་བློ་འབྱུང༌། དེ་ནས་ཕྱི་ནང་གི་མི་མཐུན་པའི་རྐྱེན་འགའ་ཞིག་བྱུང་ནས་སྡོད་མི་འདོད་པར་གྱུར་ན་དེའི་རྒྱུ་ཅི་ལགས་ཞུས་པས། འདི་ལ་རྩ་བ་འདི་བཟུང་བས་དགེ་བ་དང་མི་དགེ་བ་གཉིས་སུ་ཐག་བཅད་དེ། སློབ་དཔོན་འཕགས་པའི་ཞལ་སྔ་ནས། འདོད་ཆགས་ཞེ་སྡང་གཏི་མུག་གསུམ། །དེས་བསྐྱེད་ལས་ནི་མི་དགེ་བ། །མ་ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བ་ཡིན། །ཞེས་གསུངས་པས། མི་དགེ་བ་གང་ཡིན་ན་གནས་དེ་ལྟ་བུ་དེར་སྡོད་སྙིང་འདོད་པའི་བློ་བྱུང་བ་དེ་འདོད་ཆགས་ཡིན། དེའི་ལས་གནས་དེར་སྡོད་པའི་གནས་པ་དང༌། རྣམ་པར་སྨིན་པ་མི་མཐུན་པའི་རྐྱེན་དེ་ལྟ་བུ་འོང་བ་ཡིན་པས། དེའི་སྐྱེ་བའི་རྒྱུ་དང་གནས་པའི་གཞི་དང་འཇིག་པའི་རྐྱེན་ཤེས་དགོས། དེ་གང་ཡིན་ན། རྟོག་པ་དེ་ལྟ་བུ་སྐྱེས་པའི་དུས་སུ་བཅུ་ཆོས་དང་སུམ་ཆོས་ཡིན་ཏེ། དེས་ཉམས་སུ་བླངས་པས་མི་མཐུན་པའི་ཕྱོགས་ལྡོག་པར་འགྱུར་ཏེ།

དེ་ཡང་ཕྱྭ་དང་དབང་ཕྱུག་གིས་བྱས་པ་མིན། རྒྱུ་ངེས་པ་སོ་སོར་ཡོད་པ་ཡིན་པས། རྟེན་ཅིང་འབྲེལ་པར་འབྱུང་བ་རྣལ་འབྱོར་པ་རང་གིས་ཅི་ཙུག་བྱེད་ཤེས་པའི་དུས་སུ། འཁོར་བསྒྲུབ་པའི་བྱེད་པ་ཐམས་ཅད་རང་གིས་ཤེས་པ་ཡིན་ལ་སོགས་པ་གསུངས།། ༈ །།བཅོམ་ལྡན་འདས་ཀྱིས་བདུད་གཞན་རྣམས་བཏུལ་ཡང་ཕྱིས་ལྷས་བྱིན་འོང་བའི་རྒྱུ་མཚན་ཇི་ལྟར་ལགས་ཞུས་པས། འདིའི་རྒྱུ་སྔོན་དུ་དེ་བཞིན་གཤེགས་པ་ཉིད་ཀྱིས་བཞག་པ་དང༌། བདུད་དེ་ཡང་དེ་བཞིན་གཤེགས་པ་ཉིད་ཡིན་ཏེ་ལྷས་བྱིན་མེད་ན་སྟོན་པའི་ཆོས་ཀྱི་ཆེ་བ་འདོན་མཁན་མེད་པས། ཐབས་མཁས་པ་ཡིན་པས་སངས་རྒྱས་རེ་རེའི་ཞབས་དྲུང་དུ་ལྷ་བྱིན་ལྟ་བུ་རེ་རེ་འོང་བ་ཡིན་ཏེ་དེ་དགོས་པ་ཡིན་གསུངས།། ༈ །།ལུས་བཅོས་པའི་འཕོ་བ་ནི་གློ་གཡས་པ་ས་ལ་ཕབ་པས་ཀྱང་ལྷ་མིའི་ལུས་འཐོབ་པའི་སངས་རྒྱས་ཀྱི་ཞིང་དུ་སྐྱེ་བར་གསུངས་པ་རིན་པོ་ཆེའི་བསམ་པའི་རང་གཟུགས་ལྟར་བྱས་ན་བསམ་པ་གང་སྐྱེས་པ་དེའི་ལུས་འགྲུབ་པར་གསུངས་པ་གཉིས་ཇི་ལྟར་མཆི་ཞུས་པས། འདི་ལ་གནད་ཅིག་ཡོང་བས་རྩ་གཡས་པར་རླུང་རྒྱུ་བས་ཉེས་སྐྱོན་སྐྱེད་པར་བྱེད་པའི་རྩ་ཡིན་པས། དེ་ཞབས་སུ་བཅུག་ནས་ལག་པའི་སོར་མོས་གཡས་ཕྱོགས་ཀྱི་བུག་པ་རྣམས་བཀག་པས་གྲུ་མོས་ནུ་མ་མནན་པས་རླུང་ཐམས་ཅད་གཡོན་པར་རྒྱུ་ནས། དེས་ཏིང་ངེ་འཛིན་ཞིག་སྐྱེ་བར་འགྱུར་བའི་གནད་ཡོད། དེས་ཏིང་ངེ་འཛིན་དེའི་ལུས་མིའམ་ལྷ་ལ་སོགས་པ་དང་སངས་རྒྱས་ཀྱི་ཁམས་སུ་སྐྱེ་བ་ཡིན་གསུངས། རང་གི་རྒྱུད་ལ་ཞེ་སྡང་ཞིག་སྐྱེས་པའི་དུས་སུ་རྡོ་རྗེའི་ལུས་འདི་ལ་རྩ་རླུང་ཐམས་ཅད་སྟོད་དུ་རྒྱས་ནས། ཕྱི་རོལ་གྱི་ཡུལ་སྣ་ཚོགས་པའི་རྗེས་སུ་ཤེས་པ་འབྲང་བ་དང༌། སྨྲ་བ་མང་པོ་བྱེད་པར་འགྱུར་བ་དང༌། རྩ་དེས་རྒྱུ་བྱས་རྐྱེན་ཕྱི་རོལ་ཏུ་རྒྱལ་འགོང་ལ་སོགས་པའི་གནོད་པ་འབྱུང་ཞིང༌། ནད་དང་བར་ཆད་མི་མཐུན་པ་དཔག་ཏུ་མེད་པ་འབྱུང་བར་འགྱུར་བ་ཡིན་ཏེ།

དེ་ལ་དགོངས་ནས་རྗེ་རས་ཆུང་པས་ཀྱང༌། ངག་འདོན་ཟློས་ཞིག་ལ་བྱང་ཆུབ་རེ། །རླུང་སྲོག་རྩོལ་ཡན་པ་མ་ཚོར་རོ། །ཞེས་གསུངས་པས། མདོར་ན་ཤེས་པ་ནང་དུ་གནས་པར་བྱ་ཞིང་སྨྲ་བ་ཉུང་བར་བྱས་པས། ཚེ་རིང་བ་ལ་སོགས་པ་གསང་སྔགས་ཀྱི་ཡོན་ཏན་ཐམས་ཅད་འབྱུང་བ་ཡིན་གསུངས།། ༈ །།འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ཡིན་པའི་གནད་ཀས་སེམས་རྟོགས་པའི་དུས་སུ་མུན་པ་ལ་ཉི་མ་ཤར་བ་ལྟར་ཉེས་པ་ཐམས་ཅད་འདག་པར་གཤའ་བ་ལ། རྩ་བ་ནས་མི་འདག་པའི་རྒྱུ་མཚན་ཅི་ལགས་ཞུས་པས། འདི་ལ་གསུམ་ཡིན་ཏེ་སེམས་རྟོགས་པ་སྐྱེས་པའི་དུས་སུ་བསོད་ནམས་མི་ཁྱག་པས་ཉེས་སྐྱོན་འོང་བ་དང༌། བླ་མ་དམ་པ་མཐོང་བས་བརྒྱལ་བ་ལ་སོགས་པ་འབྱུང་བ་དང༌། བསོད་ནམས་ཀྱི་ཚོགས་བསགས་པ་མྱུར་དུ་ལུས་འཇིག་པ་ལ་སོགས་པ་འབྱུང་སྟེ། ཇོ་བོ་རྗེ་ལ་ཡོན་བདག་མོ་ཞིག་གིས་ཚོགས་བསགས་པ་དང༌། ཕྱི་ཉིན་ཇོ་བོའི་ཞལ་ནས། ཁ་སང་གི་ཡོན་བདག་མོ་དེ་ཤིའམ་གསུངས་པ་ལ། མ་ཤི་ཞུས་པ་ལ། ཤི་ནས་དགའ་ལྡན་དུ་ཡང་སྐྱེས། ད་ནངས་ཐོ་རངས་ངའི་དྲུང་དུ་ཡང་ཕྱག་བྱེད་དུ་ཡང་བྱུང་གསུངས་ཏེ། ཚོགས་དེ་མ་ཁྱག་པས་མྱུར་དུ་ལུས་ཞིག་ཀྱང༌། བསོད་ནམས་དེས་དགའ་ལྡན་དུ་སྐྱེས་པ་ཡིན་ཏེ། དཔེར་ན་མེའི་སྤང་བྱ་ཆུ་ཡིན་པ་ལ། མེ་སྟོབས་ཆེ་ན་ཆུ་མྱུར་དུ་སྐམ་པ་དང་འདྲ་བར། སྤང་བྱ་མི་མཐུན་པ་རྣམས་སེམས་རྟོགས་པའི་གཉེན་པོའི་སྟོབས་རྒྱས་པས་མྱུར་དུ་འདག་པ་ཡིན། གཞན་ཡང་བསྲུང་བའི་གདམས་ངག་ཚིག་གཅིག་པ་ཞིག་ཡོད་དེ། ཚད་མེད་པའི་ཐུགས་རྗེ་སྤྱི་དང་བྱེ་བྲག་ཐམས་ཅད་ལ་བསྒོམ་པ་ཡིན་ཞེས་གསུངས།། ༈ །།རི་ཁྲོད་ཀྱི་དགོན་པ་དགེ་སྦྱོར་རྩེ་གཅིག་ཏུ་ཉམས་སུ་ལེན་པའི་དུས་སུ་ཕྱི་རོལ་ནས་མིས་འབོད་པ་ལ་སོགས་པའི་བར་ཆད་འབྱུང་བ་དེ་ལ། དེ་ལྟར་མི་འོང་བའི་ཐབས་ཤིག་གསུངས་པ་ཞུ་ཞུས་པས། འདི་ལ་རབ་འབྲིང་ཐ་མ་གསུམ་ཡིན་ཏེ། རབ་སྟེང་དུ་གནམ་རྡིབ་ཀྱང་མི་འགུལ་བ་ཡིན་ཏེ། བཅོམ་ལྡན་འདས་སངས་རྒྱ་ཁར་ཁྱབ་འཇུག་དང་ཚངས་པ་ལ་སོགས་པ་བདུད་ཀྱི་དམག་བྱེ་བ་དུང་ཕྱུར་གྱིས་རིའི་ཆར་དང༌།

མཚོན་ཆའི་ཆར་ལ་སོགས་པ་ཕབ་ཀྱང་འོད་གསལ་བའི་ཏིང་ངེ་འཛིན་དེ་ཉིད་ལས་མ་འགུལ་བས་བར་དུ་མ་ཆོད་དེ། དེ་ཉིད་མེ་ཏོག་གི་ཆར་ལ་སོགས་པར་གྱུར་པ་དེ་ནི། བྱམས་པའམ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བྱུང་བ་ཡིན་ཞིང༌། སྔར་གྱི་རྡོ་ཆར་ལ་སོགས་པ་རྣམས་ནི་མི་དགེ་བ་ལས་བྱུང་བ་ཡིན་ཏེ། རྒྱ་ཆེ་རོལ་པའི་མདོ་ལས། ཤཱཀྱའི་སྲས་པོས་ཆོས་རྣམས་རྟེན་འབྱུང་བ། །དངོས་པོ་མེད་པའི་ངོ་བོ་ཉིད་དུ་རྟོགས། །ནམ་མཁའ་ལྟ་བུའི་སེམས་དང་རབ་ཏུ་ལྡན། །དཔུང་བཅས་གཡོ་རྒྱུ་མཐོང་ཡང་མྱོས་པ་མེད། །ཅེས་གསུངས་པ་ལྟ་བུ་ཡིན། འབྲིང་བཅུ་ཆོས་དང་སུམ་ཆོས་ཀྱིས་ཉམས་སུ་བླང་ལུགས་ལྟར་ཡིན་ཏེ། རྗེ་བཙུན་མི་ལ་བསྒོམ་པའི་དུས་སུ་ཝས་སྤྲེའུ་བཞོན་ནས་ཚང་རག་རྒྱུགས་པ་ཞིག་བྱུང་བ་ལ། རྗེ་བཙུན་གྱིས་ད་རུང་གཅིག་རྒྱུགས་དང་མཚར་གསུངས་པ་ལ། ཁྱོད་སྐྲག་ནི་མི་སྐྲག་དགོས་པ་མེད་ཟེར་ནས་མ་ཉན་སྐད། དེ་ལ་དགོངས་ནས་སེམས་བདུད་དུ་མ་ལངས་ན། ཕྱི་རོལ་བདུད་དེ་རྣམ་རྟོག་ཡིན། །རྣམ་རྟོག་ཆོས་སྐུར་ཤེས་ལགས་ན། །བདུད་ཆོ་འཕྲུལ་རྣལ་འབྱོར་གྱི་རྒྱན་དུ་ཆེ། །ཞེས་གསུངས་པ་ལྟ་བུ་ཡིན། ཐ་མ་བསྐང་བཤགས་བྱེད་པ་ལྟ་བུ་ཡིན་ཏེ། ཨ་ཙ་ར་གཉན་ཆེན་དཔལ་དབྱངས་ལ་མོ་རྫོང་བྱ་བར་སྒྲུབ་པ་བྱེད་པ་ལ། ཁྱོད་ཀྱི་མ་ཤི་ཟེར་ནས་ལྷ་སར་སོང་བ་དང༌། མ་ཐག་ཐགས་བཞིན་པས་བུ་ཁྱོད་ལ་བར་ཆད་མ་བྱུང་ངམ་ཟེར་བ་དང༌། ལམ་ནས་ལོག་སྟེ་དགོན་པར་ཕྱིན་པ་དང༌། ཤངས་ཁྲག་བྱུང་བ་མ་ཆོད་པ་ལ། ཡེ་ཤེས་སྐུ་མཆོག་གི་བསྐང་བཤགས་བྱས་པས་ཆོད་གསུངས་ཏེ། མདོར་ན་སྒྲུབ་པ་བྱེད་པའི་དུས་སུ་རང་གི་ལུས་སྲོག་ལ་མི་ལྟ་ཞིང་ཅི་བྱུང་ཡང་རྩེ་གཅིག་ཏུ་གནས་པའི་བརྟུལ་ཞུགས་འཛིན་དགོས་གསུངས།། ༈ །།དགེ་སྦྱོར་ཉམས་སུ་ལེན་པའི་དུས་སུ། ཕྱི་རོལ་ཏུ་མི་མ་ཡིན་པ་ལྟ་བུ་ཞིག་བྱུང་ན། དེ་ནང་གི་རྩ་རླུང་གི་རྟེན་འབྲེལ་ལགས་སམ། ཕྱི་རོལ་ཏུ་དེ་བཞིན་དུ་འོང་བ་ལགས་ཞེས་ཞུས་པས།

ནང་གི་རྩ་རླུང་ཡིན་པར་ཐག་བཅད་དེ། སངས་རྒྱས་དང་འདྲ་བའི་བླ་མས་གསུང་གིས་གསུངས། དེ་ལ་མིག་གིས་གཟུགས་མཐོང་བའི་སུམ་ཚོགས་དེ་དམིགས་རྩ་ཡིན། དེས་བལྟ་བའི་ནུས་པ་ཡོད་པ་དེ་རླུང་གིས་བྱེད་པ་ཡིན་ཏེ། མདོར་ན་རང་གི་དགེ་སྦྱོར་བྱམས་པ་ལྟ་བུའམ་གང་རུང་ལ་འབད་པས་ཕྱི་རོལ་གྱི་དེ་ཡང་འགྱུར་ཚུལ་ཞིག་འོང་བར་འདུག་གསུངས།། ༈ །།སྒོམ་སྤྲོས་བྲལ་གྱི་རྟོགས་པ་ཞིག་གིས་མཚམས་སྦྱར་ནས་ཤི་ན་བར་དོར་སངས་རྒྱའམ་མི་རྒྱ་ཞེས་ཞུས་པས། སྤྲོས་བྲལ་གྱི་དགེ་སྦྱོར་གྱིས་སངས་རྒྱས་བྱས་ན་ཡང་རོ་གཅིག་ལ་སོགས་པ་ལམ་གོང་མ་དེ་རྣམས་བགྲོད་མི་དགོས་པའི་སྐྱོན་འོང༌། མི་རྒྱ་བྱས་ན་ཡང་སྤྲོས་བྲལ་དེ་དོན་དམ་པའི་བདེན་པ་ཆོས་ཀྱི་སྐུ་ཡིན་ནམ་མ་ཡིན་ཏེ་སངས་རྒྱས་སུ་བཞེད་པ་ཡང་བདོག ང་རང་གི་འདོད་པའི་དབང་དུ་བྱས་ན། བར་དོར་བོགས་མ་ཐོན་ན་སངས་རྒྱས་སུ་ཅང་མི་བཏུབ་བམ་སྙམ་སྟེ། སྤྲོས་བྲལ་སྤྲོས་བྲལ་ཡིན། དེ་ལ་སྣང་བ་དང་མཆེད་པ་དང་ཐོབ་པ་གསུམ་པོ་དེ་ཕྱག་རྒྱ་ཆེན་པོར་རྟོགས་ན་སངས་རྒྱ། དེ་མ་རྟོགས་པར་གསུམ་པོ་དེ་དཀར་ལམ་དང་དམར་ལམ་དང་ནག་ཐིག་གསུམ་པོ་དེ་ཕྱག་རྒྱ་ཆེན་པོར་མ་རྟོགས་ནས་དེ་ནས་འོད་གསལ་ཅིག་བྱུང་བ་དང༌། དགེ་སྦྱོར་དེ་དེར་བྱུང་སྙམ་པར་སོང་ན་སངས་མི་རྒྱ་སྟེ། རང་བཞིན་བརྒྱད་ཅུའི་རྟོག་པ་འགག་ཚུལ་ཟུང་འཇུག་ཏུ་རྟོགས་མ་ཐུབ་ན་ཕན་མེད། དེ་ཐུབ་ན་སངས་རྒྱ་གསུངས།། ༈ །།ཆོས་ཐམས་ཅད་མཉམ་པ་ཉིད་དུ་རྟོགས་པའི་དུས་སུ་མ་རིག་པ་བག་ཆགས་ཀྱི་ས་བྱ་བ་གང་ལགས་ཞུས་པས། བྱང་ཆུབ་སེམས་དཔའ་དེས་བདག་གི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ་སྙམ་པའི་ཀུན་རྫོབ་བྱང་ཆུབ་མཆོག་ཏུ་སེམས་བསྐྱེད་པ་འཁོར་གསུམ་དུ་རྟོགས་པ་དེ་ལ་ཟེར། འདི་ཉན་ཐོས་ཀྱི་སྤང་བྱ་ཡིན། བྱང་ཆུབ་སེམས་དཔའ་རྣམས་ཀྱི་བསྒྲུབ་བྱ་ཡིན་ཏེ། སེམས་དེ་སྐྱེ་བ་མེད་པར་རྟོགས་ཀྱང་དེའི་རྒྱུ་འབྲས་མི་འདོར་བས་སེམས་ཅན་གྱི་ཁམས་དང་མཉམ་པ་སྤྲུལ་པའི་སྐྱེ་བ་སྣ་ཚོགས་འཛིན་པ་ཡིན་ཏེ།

རྗེ་བཙུན་སྤྱན་རས་གཟིགས་ཀྱི་སྤྲུལ་པ་ལ་སྤྲེའུའི་ལུས་གཅིག་པུ་ལ་ཡང་འཛམ་བུ་གླིང་ན་བརྒྱ་རྩ་བརྒྱད་སྣང་བ་མྱང་ཤའི་སྤྱན་ཅན་གྱིས་གཟིགས་གསུངས་པ་དང༌། དེ་ལ་འདུ་བྱེད་མ་སྒྲིབ་ལ་ལུང་དུ་མ་བསྟན་པ་བྱ་བ་ཡིན་ཏེ། བྱང་ཆུབ་སེམས་དཔའ་དེས་ལུས་ངག་ཡིད་གསུམ་གྱི་འདུ་བྱེད་ཆོས་བཤད་པ་ལ་སོགས་པར་སྣང་ལ། བཤད་པ་མེད་པར་ཡང་འོང་བ་ཡིན་ཏེ། བསམ་གྱིས་མི་ཁྱབ་པའི་འཆི་འཕོ་བ་ཡང་གོང་ལྟར་སེམས་ཅན་རེ་རེའི་མདུན་དུ་ཡང་ལུས་རེ་རེ་སྤྲུལ་ནུས་པ་ལྟ་བུ་ཡིན་ཏེ། དུས་གསུམ་དུས་མེད་དུ་རྟོགས་པས་འཁོར་བར་མི་གནས། བྱང་ཆུབ་ཀྱི་སེམས་ཀྱིས་མྱ་ངན་ལས་འདས་པར་མི་གནས་པར་སེམས་ཅན་གྱི་དོན་མཛད་པ་ཡིན་ཏེ། དེའི་དུས་སུ་བླ་མ་རིན་པོ་ཆེའི་ཞལ་ནས། འགྲོ་དྲུག་མདུན་དུ་སྤྲུལ་པ་བརྒྱ་བརྒྱ་འགྱེད། ཅེས་གསུངས་པ་ལྟ་བུ་ཡིན་གསུངས།། ༈ །།བླ་མ་རིགས་ལྔ་རྡོ་རྗེ་འཆང་དང་དྲུག་ཡིན་པ་ལ། ཕྱི་ནང་གི་བསྒོམ་པའི་གནས་ཀྱི་རིམ་པའམ། ལས་གང་སྒྲུབ་ཀྱི་གསོལ་བ་འདེབས་པའི་ཚུལ་ལུགས་ཀྱི་ཁྱད་ཇི་ལྟར་མཆི་ཞུས་པས། གནས་ལ་ཕྱི་ནང་གཉིས་ལས་ནང་གི་གནས་སུ་བསྒོམ་པར་བྱ་བ་གནད་ཆེ་བ་ཡིན། དེ་ལ་བླ་མ་གཏི་མུག་རྣམ་པར་དག་པ་རྣམ་པར་སྣང་མཛད་དུ་བྱེད་ན་སྤྱི་བོ། དེ་བཞིན་དུ་འོད་དཔག་མེད་མགྲིན་པ་ནས་གནས་ལྔ་པོར་བསྒོམ་པ་ཡིན། རྡོ་རྗེ་འཆང་དེ་དག་ཐམས་ཅད་གཅིག་ཏུ་གྱུར་པའམ། དེའི་རང་བཞིན་འོད་གསལ་བ་དེ་ཡིན། གསོལ་བ་འདེབས་པ་ལ་སྤྱིར་ཞི་རྒྱས་དབང་དྲག་ལ་སོགས་པའི་གསོལ་བ་ནི་མི་འདེབས་པ་ཡིན། བཏབ་ན་བསོད་ནམས་དེར་སྨིན་པར་འགྱུར་བ་དང༌། མཆོག་གི་དངོས་གྲུབ་འདོད་པའི་གསོལ་བ་འདེབས་པ་ནི་ངེས་པ་ནི་མེད་དེ། གང་ལྟར་འདོད་པ་བཞིན་དུ་གསོལ་བ་འདེབས་པ་ཡིན་གསུངས།། ༈ །།རི་ཁྲོད་དུ་སྒྲུབ་པ་ཉམས་སུ་ལེན་པའི་དུས་སུ་རྨི་ལམ་དུ་བླ་མ་དང་མཇལ་ནས་ཆོས་གསུངས་པ་དང༌། དངོས་སུ་ཆོས་ཐོས་པ་གཉིས་ཁྱད་མེད་དུ་མཆིའམ་ཞུས་པས། དེ་ཁྱད་མེད་འོན་ཀྱང་ཉམས་སུ་ལེན་པར་བྱེད་པ་ནི།

དངོས་སུ་ཆོས་ཐོས་པ་ལྟར་ཉམས་སུ་བླངས་གསུངས།། ༈ །།སྤྱིར་ཆོས་ཉམས་སུ་ལེན་པར་བྱེད་པ་ལ་ཐེག་པ་ཆེན་པོ་གསང་སྔགས། དེ་ཡང་བསྐྱེད་རྫོགས་གཉིས་ལས་བསྐྱེད་པའི་རིམ་པའི་དབང་དུ་བྱས། ལྷ་བསྐྱེད་པའི་རིམ་པ་བརྟན་པའི་ཐབས་དང༌། གདན་དང་རྒྱན་ལ་སོགས་པས་དགོས་པ་ཅི་འགྲུབ་ཅིག་ཐུགས་ལ་འདོགས་པར་ཞུ་ཞུས་པས། འདི་ལ་གནད་ཟབ་པར་བདོག་སྟེ། རྒྱ་གར་དུ་དངོས་སུ་རྣལ་འབྱོར་པས་ཉམས་སུ་ལེན་ལུགས་ཤིག་གསུངས་པ་དང༌། རང་རེའི་དབང་དུ་བྱས་ན་བླ་མ་རྨོག་ཅོག་པས་རྨི་ལམ་གྱི་གནས་སྐབས་སུ་བྱ་རོག་ཏུ་སྤྲུལ་ནུས་ཀྱང་བྱ་ཁྱུང་དུ་སྤྲུལ་མ་ནུས་པ་ལ། བླ་མ་འོལ་ཁ་བ་ལ་ཞུས་པས། བྱ་ཁྱུང་དུ་བྱེད་པ་འདི་ང་ལ་ཡང་དཀའ་བར་བྱུང་བས། ལྷ་སར་ཕྱིན་ནས་ཁྱུང་ཞིག་གི་གཟུགས་ལ་བལྟས་པས་བྱུང་བ་ཡིན་པས། དེ་བཞིན་དུ་བྱས་པས་བྱུང་གསུངས་ཏེ། མདོར་ན་བག་ཆགས་གོམས་པར་བྱས་འོང་སྟེ། སྒྱུ་ལུས་ཀྱི་ཁྲིད་དང་ལྡེར་སོ་དང་འབག་ལ་གོམས་སུ་འཇུག་པ་གནད་ཟབ་པ་ཡིན་པ་དང༌། རང་ཉིད་དལ་གྱི་གཙོ་བོར་བྱེད་པའི་ཕྱོགས་རྣམས་སུ་འཁོར་གྱི་འབག་ཆུང་ཆུང་དགྲམ་པ་ནི་སློབ་དཔོན་རྒྱལ་པོའི་ལུགས་ཡིན་པ་དང༌། ཡུལ་གནད་ལ་རྗེ་བཙུན་མ་ལྟ་བུ་བསྒོམ་ན། ཉི་མཐོངས་སུ་བཙོད་ཁུ་འཇོག་ནས་གྱང་ལོགས་སུ་རས་རིས་དང༌། རལ་གྲི་དང་མེ་ལ་སོགས་པ་ལ་འོད་ཕོག་པར་བྱེད་ནས་བསྒོམ་པ་དང༌། དེས་འགྲེ་བར་ལྷ་གཞན་གྱི་ཡང་ཁ་དོག་དང་བསྟུན་ཚུལ་གྱི་རིམ་པ་གསུངས། གདན་གྱི་དབང་དུ་བགྱིས་པས་འཇིགས་པ་མེད་པ་སེངྒེའི་གདན་བྱ་བ་མདོར་ན་ས་བཅུའི་བྱང་ཆུབ་སེམས་དཔའ་རྣམས་སམ་སློབ་མ་དེ་དེར་འོང་བ་ཡིན་ཏེ། མི་འཇིགས་པ་བཞི་དང་ལྡན་པ་ཡིན་པ་དང༌། དམིགས་པ་མེད་པ་པདྨའི་གདན་དང༌། ཐབས་དང་ཤེས་རབ་ཉི་ཟླའི་གདན་དང༌། རྒྱན་ལ་སྟོབས་བཅུ་དང་ལྡན་པའི་ཕྱིར་གླང་པོ་དང༌། སྙིང་རྗེ་ཆེན་པོ་དང་ལྡན་པའི་ཕྱིར་རི་དྭགས་དང༌། ཆུ་སྲིན་མ་འདྲེས་པ་བཅོ་བརྒྱད་མཚོན་པ་ཡིན་པ་དང༌།

བྱ་ཁྱུང་བསྲུང་བ་མེད་པ་གསུམ་མཚོན་པ་ཡིན་པས་གལ་ཆེ་བ་ཡིན་ལ་སོགས་པ་གསུངས།། ༈ །།རྗེ་རིན་པོ་ཆེའི་ཞལ་ནས། རང་གི་སེམས་ལས་མ་གཏོགས་པའི། །རྡོ་རྗེའི་ལུས་ཀྱི་གནས་ལུགས་མེད། །ཅེས་གསུངས་པ་ལ། ཡང༌། གནས་དང་ཉེ་གནས་ཞིང་དང་ཉེ་བའི་ཞིང༌། །དཔའ་བོ་རྣལ་འབྱོར་ཚོགས་ཀྱིས་གཏམས་གྱུར་ཅིང༌། །བདེ་ཆེན་ལྷན་ཅིག་སྐྱེས་ལ་ལོངས་སྤྱོད་པ། །འདི་ལ་ཁྱེད་ཀྱིས་མྱོང་བ་ཡེ་མ་སྐྱེས། །གསུངས་པས་དེ་གཉིས་ཇི་ལྟར་མཆིས་ཞུས་པས། སེམས་ལས་མ་གཏོགས་པའི་ལུས་མེད་མོད་ཀྱི། སྡོམ་པ་བཞིའི་གནས་སྐབས་སུ་བསླབ་པའི་གཞི་ཚུལ་ཁྲིམས་གཅིག་པུ་ལ་ད་རེས་མཚོན་ན་དམ་པའི་ཆོས་འདུལ་བར་འདོད་ཆགས་ཀྱི་སེམས་ཀྱིས་དབང་པོ་གཉིས་སྦྱོར་བ་ནས། ལྷག་མའི་སྡེ་ཚན་ཁུ་བ་འབྱིན་པ་དང༌། དབང་པོ་ལས་སུ་རུང་བ་འཆང་ན་ཉེས་བྱས་ཏེ། དེ་ཡན་ཆད་སྤང་བར་གསུངས་ཏེ། སྤོང་སེམས་ཀྱིས་འདོད་ཆགས་ཀྱི་རྟོག་པ་ཡིད་ལ་མ་བྱས་པ་གཅིག་པུས། ཁམས་བྱང་ཆུབ་ཀྱི་སེམས་ཐུར་དུ་མི་འབབ་ཅིང་མི་ཉམས། གཞན་ཡང་འབྱུང་བ་བཞི་བདུད་རྩི་ལྔའི་དྭངས་མར་གྱུར་པ་ཐམས་ཅད་ཀྱིས་རྩ་གནས་ཐམས་ཅད་གང་བའི་སྟོབས་ཀྱིས། ཡུལ་ཉི་ཤུ་རྩ་བཞི་ལ་དི་ཝི་ཀོ་ཊ་ལ་སོགས་པར་དཔའ་བོ་དང་མཁའ་འགྲོ་མ་རྣམས་བཞུགས་པར་གསུངས་པའང་ཕྱི་རོལ་ཏུ་མེད། ཆགས་པ་མེད་པའི་སེམས་ཀྱིས་ཁམས་བྱང་ཆུབ་ཀྱི་སེམས་ཀྱིས་གང་བ་དེ་ལ་ཟེར་བ་ཡིན། སྐྱེ་བ་ལྔ་པ་ཡང་དེ་ཡིན། གཞན་ཡོན་ཏན་ཐམས་ཅད་འབྱུང་བར་གསུངས་པ་དང༌། གཞན་ཡང་ཞེ་སྡང་ལ་སོགས་པ་ནི་ཅིར་འགྱུར་ཐུབ་པ་མེད་པ་ཅིག་བདོག་སྟེ། སྡོམ་པ་བཞིས་དབང་བྱས་པའི་ལུས་འདི་ལ་ཡང་དག་པར་རྫོགས་པའི་སངས་རྒྱས་བྱ་བ་གསུངས་པ་ཡིན། འདི་ཁོ་ན་ལས་གཞན་མེད་གལ་ཆེ་གསུངས།། ༈ །།རྟོག་པས་ཁྱད་པར་དུ་མ་བྱས་པའི་ཡི་དམ་དང་བླ་མ་བསྒོམ་པའི་རྟེན་གྱི་གང་ཟག་དེའི་ལྷན་ཅིག་སྐྱེས་པའི་ལྷ་འདྲེ་ཇི་ལྟར་གནས་ཞུས་པས། ལྷན་ཅིག་སྐྱེས་པའི་ལྷས་ཕན་འདོགས་པ་དང༌།

འདྲེས་གནོད་པ་སྐྱེལ་བ་ཞིག་དུས་ཐམས་ཅད་དུ་ཡོད་ཚུལ་དུ་གདའ་སྟེ། དེ་ཡང་རང་གི་བསམ་པ་ཡིན་པས། དཔེར་ན་ང་ལ་ལོངས་སྤྱོད་ཀྱིས་བྱང་ཆུབ་ཀྱི་སེམས་ཀྱི་རྗེས་སུ་འབྲངས་ནས་དད་པ་དང་གུས་པ་བྱས་ན། ངས་ཁྱོད་ཀྱི་རྒྱུད་ལ་སྐྱོན་སེལ་བ་དང་ཡོན་ཏན་བསྐྱེད། མདོར་ན་བླ་མ་གོང་མ་རྣམས་ཚུན་ཆད་ལ་གཏོད་ནས་ཀྱང་བྱིན་གྱིས་རློབ་པའི་གསོལ་བ་འདེབས་པ་བྱེད་དེ། ལྷན་ཅིག་སྐྱེས་པའི་ལྷས་ཕན་འདོགས་པ་དེ་ཉིད་ཡིན་ཏེ། དེ་ཁྱོད་རང་གི་བསམ་པ་དེ་ཉིད་ཡིན་ཡང་ཞེ་སྡང་གི་རྗེས་སུ་འབྲངས་ནས་ང་ལ་མ་གུས་པར་སོང་ན། ངས་ཁྱོད་ལ་འཐབ་པ་དང་འབར་བ་ལ་སོགས་པར་འོང་ཞིང༌། ང་རང་གིས་མ་ཐུབ་ན་རྒྱལ་འགོང་ལ་སོགས་པ་ཡང་གཏོད་པར་འོང་སྟེ། དེ་ཐམས་ཅད་ཕྱི་རོལ་ཏུ་ཡེ་མེད། རང་གི་བསམ་པ་ཡིན་པར་ཤེས་པར་བྱེད་དགོས་གསུངས།། ༈ །།རྨི་ལམ་གྱི་གནས་སྐབས་སུ་ཡི་དམ་གྱི་ལྷ་ལ་སོགས་པ་ཉིན་པར་བསྒོམས་པ་བས་གསལ་བར་འོང་བ་འདུག་པས། འདིའི་རྒྱུ་མཚན་ཅི་ལགས་ཞུས་པས། འདི་ལ་གནད་ཅིག་ཡོད་པས་རྨི་ལམ་ཟིན་ནས་ཡི་དམ་གྱི་ལྷ་བསྒོམས་པས་ལྷག་པར་གསལ་བར་འོང་བ་ཡིན་ཏེ། དེའི་དུས་སུ་རླུང་ཐམས་ཅད་རྩ་དབུ་མར་ཆུད་པའི་སྟོབས་དེས་འོང་བ་ཡིན་པས། དེའི་དུས་སུ་ཅི་བྱས་བྱས་སུ་འོང་བ་ཡིན་པས་ཐུགས་ལ་ཟུང་ཞིག་གསུངས།། ༈ །།རི་ཁྲོད་དུ་བརྩོན་པའི་སྟོབས་ཤིན་ཏུ་དྲག་པོས་འོད་གསལ་བཟུང་བའི་དུས་སུ་མ་ཟིན། དེ་ཙམ་གྱིས་འབད་པ་མ་བྱས་དུས་སུ་རང་ཤུགས་ཀྱིས་ཟིན་པར་བྱུང༌། ཡང་སྲོད་དང་ཐོ་རངས་ལ་སོགས་པ་སྐབས་རེ་མ་གཏོགས་པ་དུས་རྒྱུན་དུ་མི་འབྱུང་བ་དེ་ལ། དུས་རྒྱུན་པར་ཟིན་པར་འབྱུང་བའི་ཐབས་ཇི་ལྟར་བགྱི་ཞུས་པས། གོང་དུ་འབད་པ་དྲག་པོའི་དུས་སུ་མ་ཟིན་པ་དེ་ངལ་ཞིང་དུབ་པའི་མཐར་ལྷུང་བ་ཡིན་པས། མ་འབད་པའི་དུས་སུ་རང་ཤུགས་སུ་ཟིན་པ་དེ་མཐའ་དེ་དང་བྲལ་ནས་དབུ་མར་སོང་བས་ཟིན་པ་ཡིན། དམ་པའི་ཆོས་འདུལ་བར་མཐའ་གཉིས་སྤོང་བར་གསུངས་པའི་དགོས་པ་དེ་ཡིན།

དུས་རྒྱུན་ཆད་མེད་པར་བྱེད་པས་གོང་ལྟར་སྤྱོད་ལམ་གཅིག་གིས་དུབ་པའི་དུས་སུ་གཅིག་གིས་བོགས་འདོན་ཞིང་ཏིང་ངེ་འཛིན་དེ་ཉིད་ཀྱི་རྒྱུན་བསྲིང་བ་ཡིན། དེས་ཀློང་དུ་འགྱུར་བ་ཡིན་ཞེས་གསུངས། སྒོམ་པའི་དུས་སུ་རྣམ་པར་རྟོག་པ་དྲག་ཏུ་འཕྲོ་བའི་དུས་སུ་རླུང་ཐུན་འགའ་རེ་བཟུང་བས་དེས་ཞི་ནས་འགྲོ་བར་འདུག་པས་རྟོག་པའི་རྒྱུ་དེ་རླུང་གིས་བྱེད་པ་ལགས་སམ་ཞུས་པས། དེ་ཁོ་ན་བཞིན་དུ་བྱེད་པ་ཡིན་ཏེ། རྣམ་པར་རྟོག་པ་ཐམས་ཅད་ཀྱི་རྒྱུ་རླུང་གིས་བྱེད་པ་ཡིན་ཏེ། དེ་མནན་པས་རྟོག་པ་ནོན་པ་ཡིན། ལུས་ཀྱི་འཁྲུལ་འཁོར་བསམ་གཏན་གྱི་ཡན་ལག་ལྔ་ལས་མགྲིན་པ་དྲང་ཐད་དུ་གནས་པར་བྱས་པས་ཀྱང་རླུང་ནོན་པར་འོང༌། དེ་བཞིན་དུ་ལག་པ་གཉིས་ལྟག་ཁུང་དུ་བསྣོལ་ནས་མགོ་ཁྲུ་བ་ལྟར་དགུག་པ་དང༌། ལྟག་པས་མཇིང་པ་མནན་པའི་འཁྲུལ་འཁོར་རྣམས་ཀྱིས་རླུང་རང་གནས་སུ་གནོན་པར་བྱེད་པའི་ཐབས་ཡིན། དེ་ལྟར་བྱས་པས་ཏིང་ངེ་འཛིན་སྐྱེ་བ་ཡིན་གསུངས།། ༈ །།ཡང་རྨི་ལམ་དུ་དམིགས་པས་ནད་སེལ་བ་ལ་ཚེགས་མེད་ལ། དངོས་སུ་དེ་ཙམ་མི་འོང་བའི་རྒྱུ་མཚན་ཞུས་པས། འདི་ཡང་གོང་ལྟར་རྨི་ལམ་ཟིན་པའི་དུས་སུ་རྩ་དབུ་མར་རླུང་ཚུད་པས་ཏིང་ངེ་འཛིན་དེའི་མཐུ་ཆེན་པོ་དེས་སེལ་བ་ལ་ཚེགས་མེད་པ་ཡིན། རྨི་ལམ་ནུབ་ཅིག་ཟིན་ན་སྒོམ་ཆེན་ཞག་བཅུ་འཚོ་བྱ་བ་ཡིན་པས། བདེ་སྐྱིད་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བྱུང་ཞིང༌། མི་མཐུན་པའི་ནད་དང་སྡུག་བསྔལ་ཐམས་ཅད་དེས་སེལ་བ་ཡིན་ཞེས་གསུངས།། ༈ །།རིན་པོ་ཆེའི་ཞལ་ནས། སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་རོ། །འཕགས་པའི་དགེ་འདུན་རྒྱུན་མི་འཆད། གསུངས་པ་དེ་རྒྱུའི་དུས་ན་རྒྱུ་ཅི་ལྟ་བུ་ལས་དེ་ལྟར་དུ་འབྱུང་བ་ལགས་ཞུས་པས། རྒྱུ་ཀུན་རྫོབ་བྱང་ཆུབ་མཆོག་ཏུ་སེམས་བསྐྱེད་ནས་དེའི་རྗེས་སུ་འབྲངས་པའི་ལུས་ངག་ཡིད་གསུམ་གྱི་ལས་ཀྱིས་དེ་ལྟར་འོང་བ་ཡིན་ཏེ།

འཁོར་བ་མ་སྟོང་གི་བར་དུ་སངས་རྒྱས་ཆོས་ཀྱི་སྐུ་མྱ་ངན་ལས་འདའ་བ་མེད་པས་མི་ཟད། ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུ་རྒྱུན་མི་ཆད་ཅིང་མི་ཟད། ཆོས་ནི་དེས་གསུངས་པའི་ཆོས་དང༌། ཆོས་དེས་འདུལ་བའི་དགེ་འདུན་མི་འཛད་པའི་འཁོར་ལོར་འབྱུང་སྟེ། རྗེ་སྒམ་པོ་པ་སྔོན་བྱང་ཆུབ་སེམས་དཔའ་མེ་ཏོག་ཟླ་མཛེས་སུ་གྱུར། དེ་ནས་སངས་རྒྱས་པདྨའི་བླ་མར་སངས་རྒྱས་ཟིན་ཡང་གདུལ་བྱའི་དོན་དུ་ཐུབ་པའི་སྤྱན་སྔར་ཟླ་འོད་གཞོན་ནུར་གྱུར། དུས་ད་ལྟའི་དུས་སུ་རྗེ་སྒམ་པོ་པར་བྱོན་པའི་ཚུལ་ལུགས་ལྟ་བུ་ཡིན་གསུངས།། ༈ །།བྱིང་རྒོད་རྣམ་པ་གཉིས་པོ་འདི་བསམ་གཏན་གྱི་སྒྲིབ་པར་གསུངས་ནས་ཀྱང་འདུག དེ་ལྟར་འོང་ཡང་འོང་བ་ལ། ནམ་བྱུང་བའི་དུས་སུ་འོག་གི་འཇིག་རྟེན་གྱི་ཁམས་ལྟ་བུར། དེའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་མཆོད་ཅིང་གསོལ་བ་བཏབ་ན། བྱིང་བ་མི་འཕེལ། རྒོད་པ་ཉེ་བར་ཞི་བ་མཆིའམ་ཞུས་པས། དེ་དེ་ཁོ་ན་བཞིན་དུ་འོང་མོད་ཀྱི་རྗེ་བྲམ་ཟེ་ཆེན་པོའི་རྡོ་རྗེའི་གསུང་ཅིག་བདོག་པས། བྱིང་རྒོད་བྱུང་ན་དེ་རང་ལ་བལྟ་གསུངས་པས། བྱིང་རྒོད་དེ་རང་ལ་བལྟས་པས་དེའི་འདུག་ལུགས་གོ་བ་དང༌། དེས་དེ་ཁོ་ན་ཉིད་རྟོགས་པ་དང་བྱིང་རྒོད་བྱ་ཡར་ལ་འགྲོ་བས་དེ་བཞིན་དུ་ཉམས་སུ་བླང༌། ཞེ་འདོད་བྱུང་ན་བདུད་དུ་ཤེས་པར་བྱ། ཞེས་པས་ཞེ་འདོད་གང་བྱུང་ཡང་བདུད་ཡིན་ཏེ། སངས་རྒྱས་འདོད་པའི་ཞེ་འདོད་ཀྱང་རུང༌། ཆོས་སམ། དགེ་འདུན་ནམ། སྟོང་པ་ཉིད་དམ་གང་བྱུང་ཡང་འཆིང་བའི་རྒྱུ་ཡིན་པས། ཞེ་འདོད་དེ་ལ་མ་ཞེན་པས། ཞི་བ་འདོད་ཆགས་དང་བྲལ་བ་དང༌། འདོད་ཆགས་དང་བྲལ་བས་ཞི་བར་འགྱུར་བ་ཡང་དག་པར་རྫོགས་པའི་སངས་རྒྱས་ཀྱི་ཆོས་ཡིན་གསུངས།། ༈ །།སྣང་བ་འདི་སྣང་མེད་ཀྱི་ཆོས་ཀྱི་སྐུར་རྟོགས་པའི་རྟེན་གྱི་གང་ཟག་ཅིག་ལ། རྨི་ལམ་གྱི་གནས་སྐབས་སུ་ཆགས་སྡང་གི་ཡུལ་གྱི་སྣང་བ་འོང་ངམ་མི་འོང༌། དེ་བྱུང་ན་ལས་གསོག་གམ་མི་གསོག་ཞུས་པས།

དེ་ལྟར་རྟོགས་པར་གྱུར་ཀྱང་ཤིན་ཏུ་ཡང་འོང་སྟེ། ས་བཅུའི་བྱང་ཆུབ་སེམས་དཔའ་ཆེན་པོ་ཀུན་ལ་ཡང་གཉིད་ཡོད་པར་གསུངས་པ་དང༌། རྨི་ལམ་བག་ཆགས་ཀྱི་བར་དོའམ། བག་ཆགས་ཀྱི་མཚམས་སྦྱར་བའི་ཉོན་མོངས་པ་ཡིན་པས་ཤིན་ཏུ་ཡང་སྤོང༌། ལས་ཀྱང་དེས་གསོག་པ་ཡིན་ཏེ། གཉིད་དང་རྨི་ལམ་ཡོད་སླན་ཆད་དེ་གཏི་མུག་ཡིན། དེའི་གཉེན་པོར་རྨི་ལམ་འོད་གསལ་ཉམས་སུ་བླངས་པས་གཏི་མུག་ཆམ་ལ་འབེབ་པར་བྱེད་པ་ཡིན་ཏེ། དེ་འཛིན་པར་བྱེད་པའི་གནད་ཀྱང་ཉིན་པར་གྱི་དགེ་སྦྱོར་གྱིས་མཚན་མོ་ལ་རྒྱས་འདེབས་ནས་འདྲེན། མཚན་མོས་ཉིན་པར་ལ་རྒྱས་འདེབས་པ་གནད་ཟབ་པ་ཡིན་གསུངས།། ༈ །།དམ་པའི་ཆོས་འདུལ་བར་རྨི་ལམ་ནི་མ་གཏོགས་སོ་གསུངས་པ་ནི། རྨི་ལམ་གྱི་གནས་སྐབས་སུ་ལས་མི་འབྱིན་པ་མིན་མོད་ཀྱི། སྒྲུབ་པར་མ་ནུས་པ་ལ་དགོངས་པ་ཡིན་པས་ཐམས་ཅད་ཀྱིས་འདི་ཐུགས་ལ་ཞོག་གསུངས།། ༈ །།རྒྱུ་འབྲས་འདི་ངེས་པ་ཅན་དུ་འབྱུང་བ་ལགས་མོད་ཀྱི། ཕན་བཏགས་པའི་ལན་དུ་གནོད་པ་སྐྱེལ་བའི་སྐབས་ཀྱང་འོང་བར་འདུག་པས་འདི་ཇི་ལྟར་མཆི་ཞུས་པས། རྒྱུ་འབྲས་ངེས་པ་ཅན་དུ་འབྱུང་སྟེ། ཕན་བཏགས་པའི་ལན་དུ་གནོད་པ་འབྱུང་བ་འདི་རང་གིས་ཀྱང་གཞན་དག་ལ་དེ་ལྟར་བྱས་པའི་རྣམ་པར་སྨིན་པ་ཡིན་ཏེ། ཅི་འདྲ་བའི་ལས་བྱས་ལ། དེ་འདྲའི་འབྲས་བུ་འབྱུང་བ་ཡིན་པ་དང༌། ཡང་གཉིས་པ་ན་བསོད་ནམས་ཀྱི་ཚོགས་ཀྱི་བསོད་ནམས་མ་ཡིན་པ་བཅིར་ནས་ལས་ངན་མྱུར་དུ་འདག་པས་དེ་ལྟར་འོང་བ་ཡིན་ཏེ། དཔེར་ན་རྡོའམ་ཤིང་རློན་པ་མེ་ཆེན་པོ་ལ་བསྲོས་པའི་དུས་སུ་རླན་བག་ཙམ་ཡོད་པ་དེ་མེའི་ཚད་པའི་སྟོབས་ཀྱིས་བཅིར་ནས་ཟིལ་པ་ཁྲོམ་གྱིས་འོང་བ་དང་འདྲ་བ་ཡིན་པ་དང༌། བླ་མ་རིན་པོ་ཆེས་ནི་གཞན་ལ་ནད་དང་གནོད་པ་སྲོག་ཆགས་ཀྱི་ནད་ལ་སོགས་པ་བྱུང་བ་རྣམས་ལ་མི་དགྱེས་པ་མི་མཛད་པར་གདའ་སྟེ། ལས་ཀྱི་རྣམ་པར་སྨིན་པ་ཚན་པོ་ཆེ་རྣམས་དེས་དག་ནས། ཡོན་ཏན་གོང་མ་རྒྱུད་ལ་སྐྱེ་ངེས་པར་བཞེད་པ་གདའ་གསུངས།

ཡང་བསོད་ནམས་མ་ཡིན་པའི་སྟོབས་ཀྱིས་བསོད་ནམས་བཅིར་བ་ཡང་དེ་ཁོ་ན་བཞིན་དུ་འོང་བར་ཤེས་པར་བྱེད་དགོས་པ་ཡིན་ཏེ། རྒྱལ་པོ་གཙུག་ཕུད་ཅན་གྱི་ལོ་རྒྱུས་བཞིན་ཏེ། འཕགས་པ་ཀ་ཏ་ཡན་ལ་ས་གཏོར་བའི་རྣམ་སྨིན་གྱིས། དང་པོ་མེ་ཏོག་གི་ཆར་ལ་སོགས་པ་ཉི་མ་བདུན་དུ་བབ་པའི་ཉི་མ་ཕྱི་ཏ་ལ་ས་བབ་པས་མནན་ནས་མཇུག་བརྟུལ་བ་ལྟ་བུ་ཡིན་གསུངས།། ༈ །།རླུང་དབུ་མར་ཚུད་པས་ཡོན་ཏན་ཐམས་ཅད་འགྲུབ་པ་དང༌། མཐོང་ལམ་གྱི་ཡེ་ཤེས་སུ་བཞེད་པར་བདོག་པ་དེ་གནས་གཞན་གྱི་རླུང་རྣམས་གནས་དེར་འཕོ་འཚལ་བ་ལགས་སམ་ཞུས་པས། སྤྱིར་རྩ་དབུ་མ་བྱ་བའི་གོ་བ་དེ། སེམས་མཐའ་ཐམས་ཅད་དང་བྲལ་བར་དབུ་མར་རྟོག་པ་དེ་ལ་ཟེར་གྱི་དེ་ལྟར་གྱུར་པའི་དུས་སུ་ཐམས་ཅད་དབུ་མར་མ་སོང་བ་མེད། གཞན་རྩ་དབུ་མ་བྱ་བ་ཏིག་ཏིག་གི་བཞག་པ་ཞིག་མེད་གསུངས།། ༈ །།འཁོར་འདས་ཀྱི་ཆོས་ཐམས་ཅད་སེམས་ལས་མ་གཏོགས་པ་མེད་པར་འདུག་པ་ལ་ཕྱི་སྣོད་ཀྱི་འཇིག་རྟེན་འབྱུང་བ་རིམ་བརྩེགས་ལས་གྲུབ་པ་དང༌། ནང་བཅུད་ཀྱི་སེམས་ཅན་འགྲོ་བ་རིགས་དྲུག་གམ་ལམ་རྒྱུད་ལྔ་ལ་སོགས་པར་ངེས་པའི་རྒྱུ་མཚན་ཇི་ལྟར་ལགས་ཞུས་པས། སེམས་ལས་མ་གཏོགས་པ་མེད་མོད་ཀྱི། སེམས་ཉོན་མོངས་པ་གསུམ་མམ་ལྔའི་བྱེ་བྲག་ལྟ་བུ་ལས་རིགས་དྲུག་གི་ལམ་རྒྱུད་ལྔར་འོང་སྟེ། ལྷ་མ་ཡིན་བགོས་པས་ཕྱེད་ལྷ། ཕྱེད་དུད་འགྲོར་བསྡུས་པས་ལམ་རྒྱུད་ལྔར་འོང་བ་ཡིན་ཏེ། དེ་ཡང་ཞེ་སྡང་གི་སེམས་ཀྱིས་དམྱལ་བའི་ལུས་སུ་འགྲུབ། ལུས་དེ་དང་དབྱེ་བ་མེད་པར་སྣོད་ཀྱི་འཇིག་རྟེན་ལྕགས་སྲེག་གི་ས་གཞི་ཡང་མཚུངས་ལྡན་དུ་འགྲུབ་པ་ཡིན་ཏེ། ལྕགས་སྲེག་ས་གཞི་སུ་ཡིས་བྱས། །གསུངས་པ་ལྟ་བུ་ཡིན་གསུངས།། ལུས་ངག་གི་རིག་བྱེད་དུ་མ་གྲུབ་པའི་སེམས་ལ་དགེ་མི་དགེ་རྟོག་པ་སྐྱེས་ཙམ་གྱིས་ལས་འབྱིན་ནམ་མི་འབྱིན་ཞུས་པས་ཤིན་ཏུ་ཡང་འབྱིན། དགེ་འདུན་མཚོའི་རྟོགས་པ་བརྗོད་པའི་གཏམ་རྒྱུད་ལས། མཁན་པོ་དགེ་སློང་དེ་ལ་དགྲ་བཅོམ་པ་ཐོབ་པ་ཞིག་དང་མཁན་བུ་དགེ་ཚུལ་ཞིག་སྟབས་སུ་འཁོད་པ་ལས།

ཀླུ་ཞིག་གིས་དགེ་སློང་དེ་ལ་བདུད་རྩི་ལྷུང་བཟེད་གང་དྲངས། མཁན་བུ་དེ་ལ་མ་བྱིན་ཏེ་དགྲ་བཅོམ་པ་ལ་བསྔོས་པ་དེ་མི་ཞུ་དོགས་པར་འདུག་པ་ལ། ལྷུང་བཟེད་དུ་བདུད་རྩི་ཉག་ཅིག་ལུས་པ་མཁན་བུ་དེས་ཟོས་པས། ང་ལ་མ་བྱིན་སྙམ་ནས། ཞེ་སྡང་སྐྱེས་པར་གྱུར་པའི་ཚེ་རང་གི་ཡན་ལག་ལ་ཆུ་བྲུབ་པ་དང༌། ཀླུ་དེས་ཤེས་ནས་མཁན་པོ་ལ་དེའི་བསམ་པ་ཟློག་ཏུ་བཅུག་པ་དང༌། མཁན་པོ་དེས་དེ་ལྟ་བུའི་སེམས་བསྐྱེད་དུ་མ་བཏུབ་པས་མ་བསྐྱེད་ཅེས་བརྗོད་པ་ལ། ད་ངའི་སེམས་ཐག་རིང་པོར་སོང་བས་མི་སླེབ་ཟེར་ནས་སྐད་ཅིག་མ་ལ་ཀླུར་གྱུར་པ་ལྟ་བུ་ཡིན་པས་ལས་འབྱིན་པ་ཡིན་གསུངས།། ༈ །།ནད་ལ་དམིགས་པ་བསྒོམ་པའི་དུས་སུ་ཅིག་ཅར་གསལ་བ་དེ་དཀའ་བར་འདུག་པས། མ་གསལ་བའི་དུས་དེར་དེ་ཉིད་ཀྱི་ངང་ལ་འཇོག་པ་ལགས་སམ། འོན་ཏེ་གསལ་འདེབས་པ་གནད་ཆེ་ཞུས་པས། ཅིག་ཅར་གསལ་བ་དེ་དཀའ་བ་ལགས་ཏེ། དེའི་རྒྱུ་མཚན་ཁོ་རང་འདུས་མ་བྱས་ཀྱི་རང་གནས་སྙག་པ་ཡིན་ཏེ། དེའི་དུས་སུ་འདི་ལྟར་ཉམས་སུ་ལེན་པ་ཡིན་ཏེ། དེ་ཡང་བཅོམ་ལྡན་འདས་རྗེ་བཙུན་གསང་བདག་གི་ཕྱག་གི་རྡོ་རྗེ་དེ་ས་ལ་བཞག་པའི་དུས་སུ། རྫུ་འཕྲུལ་དང་ལྡན་པ་མོའུ་འགལ་གྱི་བུ་ལ་སོགས་པ་གང་གིས་ཀྱང་རྡོ་རྗེ་དེ་འདེགས་པར་མི་ནུས་ཏེ། དེའི་རྒྱུ་མཚན་རྡོ་རྗེ་དེ་ལ་དེ་བཞིན་གཤེགས་པའི་སྟོབས་བཅུ་དང་མི་འཇིགས་པ་བཞི་དང་མ་འདྲེས་པ་བཅོ་བརྒྱད་ལ་སོགས་པ་རྣམས་དང་ལྡན་པས་ན་གང་གིས་ཀྱང་མི་ཐེག་པ་ཡིན། དེ་བཞིན་དུ་སྔར་གྱི་དམིགས་པ་དེ་ཡང་གསུམ་ལ་སྐྱབས་སུ་སོང་བས། དཀོན་མཆོག་གསུམ་བདེན་པའི་བྱིན་རླབས་དང༌། ཚུལ་ཁྲིམས་དང་བྱང་ཆུབ་ཀྱི་སེམས་དང༌། གསང་སྔགས་དང་རིག་སྔགས་དང༌། སྙིང་པོ་དང་ཕྱག་རྒྱ་ལ་སོགས་པའི་བདེན་པའི་བྱིན་རླབས་ཀྱིས་བསྒྲུབས་པས་དེ་རྣམས་ཐབས་ཡིན། དེའི་རང་བཞིན་མི་རྟོག་པ་ཕྱག་རྒྱ་ཆེན་པོའི་དགེ་སྦྱོར་དེ་ནད་དེའི་ཐོག་ཏུ་བཞག་པས། འཇིག་རྟེན་ན་ལྷ་དང་ཀླུ་དང་སྲིད་པའི་འཁོར་ལྷ་མ་སྲིན་སྡེ་བརྒྱད་དང༌།

ཉན་ཐོས་དང་རང་སངས་རྒྱས་ལ་སོགས་པ་གང་གིས་ཀྱང་འདའ་བར་མི་ནུས་པས་མྱུར་དུ་ཚེགས་མེད་པར་སོས་པ་ཡིན་གསུངས།། ༈ །།རྩ་རླུང་ཐིག་ལེ་རྣམ་པ་གསུམ་གྱི་དྭངས་སྙིགས་ཀྱི་ས་མཚམས་གང་ལགས་ཞུས་པས། འདོད་ཆགས་དང་བཅས་པའི་ཐིག་ལེའི་སྙིགས་མ་འདོད་ཆགས། འདོད་ཆགས་མེད་པ་དྭངས་མ་ཡིན། དེ་བཞིན་དུ་རྩའི་སྙིགས་མ་གཏི་མུག དེ་མེད་པ་དྭངས་མ། རླུང་གི་སྙིགས་མ་རྣམ་རྟོག་གམ་ཞེ་སྡང༌། དེ་དང་བྲལ་བ་དྭངས་མར་འགྱུར་བ་དེས་ཡོན་ཏན་རྣམས་སྐྱེད་པར་བྱེད་པ་ཡིན་པས། ས་མཚམས་དེས་ཤེས་པར་བྱེད་དགོས་གསུངས།། ༈ །།རབ་གནས་ཀྱི་གནས་སྐབས་སུ་རྒྱུ་རབ་རིན་པོ་ཆེ་ཡིན་གསུངས་པས། རིན་པོ་ཆེ་ལས་གང་འགྲུབ་ཅིག་ཐུགས་ལ་འདོགས་པར་ཞུ་ཞུས་པས། བཅོམ་ལྡན་འདས་ཀྱིས། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། །འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། །དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། །ཞེས་གསུངས་པ་དང༌། ཡང་བྱང་ཆུབ་སེམས་དཔའ་ཡོད་ན་ལྷ་རྣམས་དང་གསེར་དང་དངུལ་ལ་སོགས་པ་རིན་པོ་ཆེ་རྣམས་ཡོད་པར་འགྱུར་རོ། །ཞེས་གསུངས་པས་བྱང་ཆུབ་ཀྱི་སེམས་རྣམ་པ་གཉིས་ལས་རིན་པོ་ཆེ་རྣམས་འབྱུང་བ་ཡིན། རང་རྒྱུད་ཚོད་ཇི་ལྟར་མཐོ་བ་བཞིན་དུ་ཕྱི་རོལ་གྱི་རིན་པོ་ཆེ་ལག་ཏུ་ཕྱིན་པ་ཡིན་ཏེ། དེ་བླ་མ་དཀོན་མཆོག་གི་ཕྱོགས་སུ་བཏང་བས་གོང་ནས་གོང་དུ་འཕེལ་ཞིང་ངོ་མཚར་ཅན་དུ་གྱུར་པ་དང༌། རང་གིས་སྤྱད་པས་ཐད་པོར་འགྱུར་བ་དང༌། ཡུལ་དམན་པ་ལ་བྱིན་པས་ཉེས་པ་སྐྱེ་བར་འགྱུར་བ་ཡིན། གཞན་ཡང་གསང་སྔགས་ཀྱི་བསྒྲུབ་པ་བྱས་པའི་བཅུད་ལེན་ནམ་བདུད་རྩིའི་རིལ་བུ་ལྟ་བུ་དངོས་གྲུབ་ཀྱི་རྫས་ཡིན་ཡང༌། དང་པོ་བླ་མ་ཡི་དམ་དཀོན་མཆོག་ལ་དབུལ། དེ་ནས་ཕྱིར་ཉོས་ནས་རང་གིས་ལོངས་སྤྱད་པར་གསུངས་པ་དང༌། རང་གི་གོས་ལྟ་བུ་ཡིན་ཡང་བླ་མའམ་དཀོན་མཆོག་གི་རྟེན་ལ་ཕུད་ཕུལ་བས་ཉམས་པའི་ཕྱག་དར་ཁྲོད་དུ་འགྱུར་ཏེ། ཡུད་ཙམ་ཅིག་ཕུལ་བས་ཀྱང་ཉམས་རྒྱུ་ཆེན་པོ་ཞིག་འོང་བའི་རིགས་སུ་གདའ་བའི་བཀའ་སྩལ་གསུངས།

རྣམ་རྟོག་ཕྲ་བའི་ཕྲ་བ་ལ། །བདུད་ཆེན་པོའི་ཆེན་པོ་འཇུག་པ་ཡིན། །གསུངས་པ་དེ་རྣམ་རྟོག་ཕྲ་བ་གང་ལགས། བདུད་ཆེན་པོ་ཇི་ལྟ་བུ། དེ་མི་འཇུག་པའི་ཐབས་ཇི་ལྟར་བགྱི་ཞུས་པས། རྣམ་རྟོག་ཕྲ་བ་ངོས་འཛིན་པ་འདི་བྱང་ཆུབ་ཀྱི་སེམས་རྣམ་པ་གཉིས་སམ་རྟོགས་པས་དབང་བྱས་པའི་ཉོན་མོངས་པའི་རྟོག་པ་ཡིན། དེ་སྐྱེ་བ་ཆེན་པོ་སྐྱེ་ཡང་ཕྲ་བ་ཡིན། དེ་ལ་བདུད་ནི་དེའི་རྒྱུད་ཚོད་དང་འཚམས་པའི་ཆེན་པོ་ཞིག་འཇུག་པ་ཡིན་ཏེ། ཚེ་དང་བསོད་ནམས་འཁོར་དང་ལོངས་སྤྱོད་དང་ཡོན་ཏན་ཐམས་ཅད་ལ་བར་དུ་གཅོད་པར་བྱེད་པ་ཡིན། མི་འཇུག་པའི་ཐབས་ཉོན་མོངས་པ་དང༌། རྣམ་རྟོག་ཅི་སྐྱེས་ཐམས་ཅད་བཅུ་ཆོས་དང་སུམ་ཆོས་ཀྱིས་ཉམས་སུ་ལེན་པ་ཡིན་གསུངས།། ༈ །།རི་ཁྲོད་ལ་སོགས་པའི་གནས་སུ་ཕྱིན་པའི་ཚེ་དེའི་གཞི་བདག་རྣམས་ཀྱིས་ཕན་འདོགས་པར་བྱེད་པ་དང༌། རང་འགྲོ་བའི་དུས་སུ་ཁོས་བདག་ཏུ་བཟུང་ནས་མི་དགའ་བར་འོང་བའི་རྒྱུ་མཚན་ཅི་ལགས་ཞུས་པས། ཕན་འདོགས་པ་ལ་སོགས་པའི་ཚན་པ་རྣལ་འབྱོར་པ་དེས་ཁོ་བོ་ལ་ཕན་པར་བྱུང་ནས། ཡིད་བཞིན་གྱི་ནོར་བུ་རིན་པོ་ཆེ་ལྟ་བུར་གྱུར་པ་ཡིན། དེ་ཁོས་ཞབས་ཏོག་བྱེད་པ་ཡིན། རང་འགྲོ་བའི་དུས་སུ་གདམས་ངག་གི་གནད་ཅིག་ཡོད་པས་འདི་བཞིན་དུ་ཉམས་སུ་བླང༌། ཁྱེད་ལ་དགོས་པའི་སེམས་ཅན་རྣམས་ཀྱི་ཆེད་དུ་ལན་ཅིག་བླ་མ་དམ་པའི་ཞབས་དྲུང་དུ་ཆས། དེ་ནས་ཕྱིར་འོང་བར་བྱ་སྙམ་པའི་སེམས་བསྐྱེད་བྱས་ལ། གཏོར་མ་བྱིན་པ་དང་སྔར་གྱི་དགེ་བའི་རྩ་བ་རྣམས་ཁོ་གཙོ་བོ་བྱས་པའི་དོན་དུ་བྱང་ཆུབ་ཏུ་བསྔོ་བ་བྱས་པས། ཁོའི་སེམས་དྲང་པར་འགྱུར་ཞིང་ལེགས་པར་འོང་བ་ཡིན་གསུངས།། ༈ །།རི་ཕུག་ཏུ་རང་དགེ་སྦྱོར་བྱེད་པའི་དུས་སུ་བར་དུ་གཅོད་པ་ལ་སོགས་པ་བྱུང་ནས། རང་དགེ་སྦྱོར་ལ་དྲག་ཏུ་འབད་པས་ཀྱང་མ་ཞི་ན་ཐབས་ཇི་ལྟར་བགྱི་ཞུས་པས། འདི་ལ་འཐབ་མོ་སྙིང་གིས་བྱེད་ན་མདའ་གཞུ་ཁྱིམ་ནས་བླང་བྱ་བ་ཡིན་པས། བར་དུ་གཅོད་པ་དེ་ལྟ་བུ་འབྱུང་བའི་རྒྱུ་དེ་ཉོན་མོངས་པ་མི་དགེ་བ་ལས་བྱུང་བ་ཡིན།

དེའི་གཉེན་པོའི་ཆོས་ལ་དང་པོ་ཁོ་ནར་ལམ་དུ་བཏང་བ་ལ་ཤི་མེད་ཀོ་མེད་དུ་འབུང༌། དེ་ནས་བྱང་ཆུབ་ཀྱི་སེམས་དང་བཅུ་ཆོས་ལྟར་ཉམས་སུ་བླངས་པས་མྱུར་དུ་འདག་སྟེ། དཔེར་ན་ཟངས་མཁར་མ་ཅན་ཞིག་ཆུས་ཚུར་བཀྲུས་པའི་དུས་སུ། དྲི་མ་ནག་ཉི་ལི་ལི་བྱུང་བ་དེ་འཁྲུད་འཕྲོ་ལ་བཞག་ན་མི་འོང་ལ། ཆུས་བཀྲུས་ན་མྱུར་དུ་འདག་པ་དང་འདྲ་གསུངས།། ༈ །།རྗེ་རིན་པོ་ཆེའི་ཞལ་ནས་ཞེ་སྡང་འཕོ་བ་དང་བསྲེ་གསུངས་པ་ལ་ཞེ་སྡང་མེད་པའི་ཆོས་རྗེ་ཕག་མོ་གྲུ་པའམ། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ལ་ཡང་མྱ་ངན་ལས་འདའ་ཁར་འཕོ་བ་མཛད་དགོས་པའི་རྒྱུ་མཚན་ཅི་ལགས་ཞུས་པས། ཆོས་རྗེ་ཕག་མོ་གྲུ་པ་ཕ་རེས་ཞོག སངས་རྒྱས་ལ་ཞེ་སྡང་མངའམ་མི་མངའ་གསུངས། དེ་མི་མངའ་བས་སངས་རྒྱས་པ་མ་ལགས་སམ་ཞུས་པས། འོ་ན་སངས་རྒྱས་དེའི་གདུལ་བྱ་ལ་ཞེ་སྡང་ཅན་མངའམ་མི་མངའ་སྟེ་མངའ་ན་ཁོང་གིས་འཕོ་བ་མ་མཛད་ན་ངེད་དེང་སང་གི་ཞེ་སྡང་ཅན་རྣམས་ཀྱིས་འཕོ་བ་བྱེད་པ་ཞིག་ག་ལ་འོང༌། ཁོང་གིས་མཛད་པ་དེའི་རྗེས་སུ་འབྲང་བར་འགྱུར་བས་གདུལ་བྱའི་དོན་དུ་འགྱུར་བ་ཡིན་མོད་གསུངས།། ༈ །།ཆོས་ཐམས་ཅད་མཉམ་པ་ཉིད་དུ་རྟོགས་པའི་ཏིང་ངེ་འཛིན་དེས་འཕྲིན་ལས་བཞི་བསྒྲུབ་ན་ཇི་ལྟར་བགྱི་ཞུས་པས། ཉོན་མོངས་པ་འདོད་ཆགས་ལྟ་བུ་ཞིག་རང་གི་རྒྱུད་ལ་སྐྱེས་པའི་དུས་སུ་མཉམ་པ་ཉིད་ཀྱི་ཏིང་ངེ་འཛིན་གྱིས་འདོད་ཆགས་དེ་ཞི་བར་བྱེད་པས་ཞི་བ། རྟོག་པ་དེ་དབང་དུ་ཧྲིལ་གྱིས་འདུ་བ་དབང༌། མ་ཆགས་པ་རྒྱས་པར་བྱེད་པས་རྒྱས་པ། འདོད་ཆགས་གཏན་སྐྱེ་རྒྱུ་མེད་པའམ་མི་སྐྱེ་བ་དྲག་པོ་ཡིན་གསུངས།། ༈ །།རི་ཁྲོད་དུ་འདུག་པའི་དུས་སུ་མོས་གུས་ཀྱི་གདུང་ཤུགས་ཆེན་པོའི་སྟོབས་ཀྱིས་བླ་མ་དམ་པ་གཅིག་པུ་ཡིད་ལ་བཏགས་པ་བཞིན་དུ་འོང་བར་འདུག དེའི་དུས་སུ་གཉིད་ཐུན་གཅིག་ཙམ་ཞིག་བྱུང་བའི་དུས་སུ་ཡང་བླ་མ་དམ་པ་ཁོ་ན་དང་མཇལ་བའི་སྣང་བ་འོང་བར་འདུག དེའི་དུས་སུ་ཆོས་གསུངས་པ་ལ་སོགས་པའི་སྣང་བ་འོང་བའི་རིགས་སུ་གདའ་བས།

ཆོས་ཉན་པ་ལ་སོགས་པ་མཆིའམ་ཞུས་པས། འདི་ལ་ཁྱེད་རྣམས་བྱང་ཆུབ་མཆོག་ཏུ་སེམས་བསྐྱེད་པ་རེ་རེ་གྱིས་ལ་བསྲུང་བའི་འཁོར་ལོ་དང་ཐུགས་དམ་ལ་མཉམ་པར་ཞོག་ལ་ཡི་གེ་བརྒྱ་པ་འགའ་རེ་གྲོངས་གསུངས། ཁྱེད་རྣམས་དེང་སང་ཆོས་གོ་བའི་དུས་ལ་བབས་ནས་འདུག་པའི་དུས་སུ་ངས་ཆོས་མ་བསྟན་ན་སློབ་དཔོན་དུ་མི་བཏུབ་སྟེ། འདི་ལ་ནོར་བུ་རིན་པོ་ཆེ་འགྱུར་བའི་ཆོས་ཞིག་ཡོད་པས་གཅིག་པུར་འདུག་པའི་དུས་སུ་མོས་གུས་ཀྱི་གདུང་བ་ཆེན་པོ་ཚུགས་པ་མེད་པ་སྐྱེ་བ་ཡིན། དེའི་དུས་སུ་མཇལ་བ་ལ་སོགས་པའི་སྣང་བ་འོང་སྟེ། དེ་ལ་བླ་མ་དང་ཕྲད་མི་སྲིད་སྙམ་པ་དང༌། རྒྱ་ལ་བྱུང་ན་དེ་གཅིག་ཤོས་ཡིན་སྙམ་འདུག་པ་ཇི་ལྟ་བ་བཞིན་དུ་འོང་བ་ཡིན། དེའི་དུས་སུ་སྒྱུ་མ་ལྟ་བུའི་ཏིང་ངེ་འཛིན་ནམ། ད་ལྟར་གྱི་སངས་རྒྱས་མངོན་སུམ་དུ་བཞུགས་པའི་ཏིང་ངེ་འཛིན་བྱ་བ་ཡིན་ཏེ། དུས་གསུམ་གྱི་སངས་རྒྱས་ཐམས་ཅད་ཀྱི་ཆོས་ཐམས་ཅད་ཀྱང་ཇི་བཞིན་དུ་ཞུས་པས་ཆོག་པ་ཡིན། དེ་ལྟར་ཞུས་པའི་ཆོས་ལ་སོགས་པ་རྣམས་ཀྱང་རང་གི་སེམས་སུ་གོ་ཞིང་སེམས་ཅིར་ཡང་གྲུབ་པ་མེད་པར་རྟོགས་པའི་དུས་སུ་གྲོལ་ནས་འགྲོ་སྟེ། ཚོང་པ་མང་པོ་ཞིག་གི་ཚོང་དཔོན་གྱི་རྨི་ལམ་དུ་སྨད་ཚོང་མ་བྱུང་བ་རྨིས་པ་ལ་ཆགས་པ་ཇི་བཞིན་དུ་སྤྱད་པས། དངོས་སུ་སྤྱད་མ་དགོས་པ་ལ་སོགས་པའི་བཀའ་སྩལ་དང༌། དེ་ནས་ཚོང་པ་འགྲོ་བའི་དུས་སུ་སྨད་ཚོང་མ་རྣམས་ཀྱིས་གླ་སྙགས་པའི་ལོ་རྒྱུས་དང༌། རི་དྭགས་འཛིན་གྱི་མས་བསླབས་ནས་ཆུ་འགྲམ་དུ་རྟ་ཁྲིད་ནས་དེའི་གཟུགས་བརྙན་ཆུ་ནང་དུ་ཤར་བ་མཇལ་བ་དང༌། བཅོམ་ལྡན་འདས་ཀྱི་ཆོས་ཐམས་ཅད་དེ་ལྟར་ཤེས་པར་གྱིས་ཤིག་ཅེས་ངོ་སྤྲད་པས་ཚོང་དཔོན་གཉིས་ཕྱིར་མི་ལྡོག་པར་གྱུར་པ་ཐོབ་པ་རྣམས་གསུངས།། ༈ །།སྟོན་པའི་གསུང་རབ་ཏུ་རྒྱལ་པོ་རྣམས་ནི་ཚིག་གིས་འགྲུབ། །ལྷ་རྣམས་བསམ་པ་ཙམ་གྱིས་འགྲུབ། རྣལ་འབྱོར་པས་ནི་སེམས་བསྐྱེད་པས་ཐམས་ཅད་འགྲུབ་པར་གསུངས་ནས་འདུག་པས་རྒྱལ་པོ་རྣམས་ཚིག་གིས་འགྲུབ་པའི་རྒྱུ་མཚན་དང༌།

ལྷས་བསམ་པ་ཙམ་གྱིས་འགྲུབ་ན་སངས་རྒྱས་ཀྱང་བསམ་པ་ཙམ་གྱིས་འགྲུབ་པར་མཆིའམ། རྣལ་འབྱོར་པ་སེམས་བསྐྱེད་པ་ཙམ་གྱིས་འགྲུབ་ན་བསླབ་བྱ་རྣམས་འཚལ་ལམ་མ་འཚལ་སྙམ་པའི་རྟོག་པ་བྱུང་བས་ཇི་ལྟར་མཆི་ཞུས་པས། ཁྱོད་ཀྱི་དྲི་བ་དེ་ལེགས། རྒྱལ་པོ་རྣམས་ཚིག་གིས་འགྲུབ་པའི་རྒྱུ་མཚན་ནི། དེ་ཡུལ་རིས་དང་རྒྱལ་ཁམས་ཐམས་ཅད་ལ་བྱམས་པའི་སྟོབས་ཆེན་པོ་མངའ་བ་ཡིན་ཏེ། རང་གི་ལུས་དང་སྲོག་ལ་ཡང་མི་ལྟ་བར་གཞན་ལ་ཕན་པ་དང་བདེ་བ་བསྒྲུབ་པ་བྱེད་པ་ཡིན་ཏེ། འདུལ་བ་ལུང་ལས། ལྷ་དང་བཅས་པའི་འཇིག་རྟེན་ན། །རིག་དང་ཞབས་སུ་ལྡན་པ་བཙུན། །རིགས་དང་འབྲེལ་པ་ཐམས་ཅད་ཀྱི། །ཀུན་གྱི་ནང་ན་རྒྱལ་རིགས་གཙོ། །ཞེས་གསུངས་པས། མདོར་ན་བྱམས་པའི་སྟོབས་དེས་ཅི་སྨྲས་འགྲུབ་པའི་རྒྱུ་མཚན་དེ་ཡིན། ལྷ་རྣམས་བསམ་པ་ཙམ་གྱིས་འགྲུབ་པ་གསུངས་པ་དེ་རྫོགས་པའི་སངས་རྒྱས་ལ་ཡང་མི་ཟེར་ཏེ། གཞན་འཕྲུལ་དབང་བྱེད་ཀྱི་ལྷ་ལ་སོགས་པ་རྣམས་ཀྱིས་རང་གི་ཞེ་འདོད་སོ་སོ་དང་འཚམས་པ་ཞིག་འགྲུབ་པ་ཡོད་པའི་རིགས་དེར་གདའ་སྟེ། གཞལ་མེད་ཀྱི་ཁང་ངམ་མེ་ཏོག་གི་ཆར་འབབ་པར་འདོད་ཀྱང་འབབ་པ་ལྟ་བུ་ལ་གསུངས་པ་ཡིན། རྣལ་འབྱོར་པས་བསམ་པས་འགྲུབ་པ་དེ་བསླབ་བྱ་ལ་སོགས་པ་ཡང་ད་རེས་རྣལ་འབྱོར་པ་གཞི་གཞག་ཏུ་བྱས། དཔེར་ན་ངས་ད་ལྟ་ངའི་ཇོ་བོ་ངམ་ཤོད་པ་དེ་ཆོས་ལ་བྱུང་ན་སྙམ་པ་ཙམ་གྱིས་འབྱུང༌། ད་སོང་ན་སྙམ་ན་འགྲོ་བར་འགྱུར་བ་དེ་ལྟ་བུ་དེ་ཡིན་གསུངས།། ༈ །།སྒོ་ལྔ་འཆལ་བར་སོང་ན་གཏན་པ་གཞུག །སྟན་ལ་ཚེར་མ་ཟུག་ན་གསོལ་བ་ཐོབ། །གསུངས་པ་སྒོ་ལྔ་འཆལ་བ་ལ་གཏན་པ་ཅི་ལྟར་གཞུག སྟན་གྱི་ཚེར་མ་གང་ཡིན་གསོལ་བ་ཇི་ལྟར་གདབ་ཞུས་པས། དཔེར་ན་སྒོ་གདངས་བར་སོང་ན་མི་རྐུན་དང་ཁྱི་རྐུན་རྒྱུགས་པ་དེ་བཞིན་དུ་དབང་པོ་ལྔ་ཡུལ་ལྔའི་རྟོག་པའི་རྗེས་སུ་འབྲངས་ན་བསམ་པ་ལ་གཏན་འཇུག་པ་ཡིན། སྟན་གྱི་ཚེར་མ་སྒོམ་མ་ཚུགས་པ་དེ་ཡིན། དེའི་དུས་སུ་མཎྜལ་འབུལ་ཞིང་གསོལ་བ་རང་ཉིད་དུབ་ཙམ་དུ་བཏབ་པས།

ཤེས་རབ་ཀྱི་དགེ་བའི་རྩ་བས་ཐབས་ཀྱི་བོགས་འདོན་པ་ཡིན་ཏེ། དེ་ནས་ཡང་སྒོམ་སྙིང་འདོད་པ་འབྱུང་བ་ཡིན་པས་དེ་བཞིན་དུ་ཉམས་སུ་བླང་གསུངས།། ༈ །།རང་ལ་གཞན་གྱིས་གཏོར་མ་ལ་སོགས་པ་ཞུ་བ་བྱུང་ན། དེ་ལ་བདེན་པའི་བྱིན་རླབས་ལྔ་ལ་སོགས་པས་ཉམས་སུ་མ་བླངས་ན་ནི་ཕ་རོལ་པོ་ལ་ཕན་པ་མི་འབྱུང་བར་འདུག དེ་ལྟར་བྱས་ན་ནི་རང་ལ་གྲིབ་འོང་བར་འདུག་པས་གྲིབ་ཀྱིས་མི་ཚུགས་པའི་ཐབས་ཤིག་ཞུ་ཞུས་པས། འདི་ལ་རང་དོན་དང་གཞན་དོན་གཉིས་སུ་ཁ་ཚོན་བཅད། རང་དོན་དང་པོར་གཏོར་མ་གསུམ་བཅས་ལ། དང་པོ་དེ་བླ་མ་ཡི་དམ་ལ་དབུལ། གཉིས་པ་ཆོས་སྐྱོང་བའི་སྲུང་མ་གཉུག་མར་གནས་པ་རྣམས་ལ་ཕུལ་ལ། རང་གཞན་ཐམས་ཅད་ཀྱི་བར་ཆད་ལ་སོགས་པ་ཞི་བའི་གསོལ་བ་གདབ། གསུམ་པ་དེ་ནད་པ་དེའི་གནོད་བྱེད་ལ་བསྔོས་ནས་བདེན་པ་བདར་བ་ལ་སོགས་པས་གནོད་པ་མྱུར་དུ་ཞི་བ་དང་རང་གཞན་ཐམས་ཅད་ལ་ལེགས་པར་འོང་བ་ཡིན་གསུངས།། ༈ །།རྣལ་འབྱོར་པ་རྒྱུ་མཚན་ཅི་ལགས་ཞུས་པས། ཉམས་དང་བྲལ་བའི་དུས་སུ་དེ་ལྟར་དུ་འོང་བ་ཡིན་ཏེ། དེའི་རྒྱུ་མཚན་ནི། ཚངས་པ་ངས་འཇིག་རྟེན་ཐམས་ཅད་བྱས་སོ་ཞེས་པའི་གཏི་མུག་གཟུང་འཛིན་ཆེན་པོ་དེ་ལས་ཚངས་པ་གྲུབ་པ་ཡིན། དེ་བཞིན་དུ་འདོད་ཆགས་དབང་ཕྱུག ཞེ་སྡང་ཁྱབ་འཇུག་ཡིན། ཡང་ལམ་གྱི་དུས་ན་རྣམ་པར་རྟོག་པ་ལས་ཚངས་པ་གྲུབ་པས། ཉམས་དེ་འདག་པའི་དུས་སུ་ཁོའི་སྲོག་ཡིན་པས་དེ་ལ་སྐྱེས་པ་ཡིན། དེས་བར་དུ་གཅོད་པ་ཡིན་ཏེ། བཅོམ་ལྡན་འདས་སངས་རྒྱ་ཁར་བདུད་ཀྱི་དམག་འོང་བའི་རྒྱུ་མཚན་དེ་ཡིན། དེ་བཞིན་དུ་བདེ་བ་ལས་དབང་ཕྱུག གསལ་བ་ལས་ཁྱབ་འཇུག་ཡིན། དེའི་ཉམས་དེ་འདག་པའི་དུས་སུ་ཁོང་གི་སྲོག་དང་བྲལ་བས་དེ་བཞིན་དུ་བར་ཆད་བྱེད་པ་ཡིན་གསུངས།། ༈ །།རི་ཁྲོད་དུ་སྒྲུབ་པ་བྱེད་པའི་དུས་སུ་ཡི་དམ་གྱི་ལྷས་ལུང་སྟོན་པ་ལྟ་བུ་བྱུང་ན། དེ་དངོས་གྲུབ་ཡིན་མིན་ལ་སོགས་པ་ཇི་ལྟར་བརྟག་ཞུས་པས། འདི་ལ་དངོས་གྲུབ་བམ་བར་ཆད་ཡིན་མིན་ལ་སོགས་པ་བརྟག་པའི་ཐབས་རང་ཉིད་ཀྱི་ལྷག་པའི་ལྷའི་ང་རྒྱལ་གྱིས་ཧ་ཧ་དང་ཧི་ཧི་ལ་སོགས་ཡེ་ཤེས་ཀྱི་གད་མོ་བཅུ་གཉིས་བྱས་པས།

བདུད་དང་བར་ཆད་ཡིན་ན་ལྡོག་སྟེ་སྒྲ་སྐད་ལ་སོགས་པ་འབྱིན་ཅིང་འབྲོས་པར་འགྱུར་བ་དང༌། བརྡ་དང་བརྡའི་ལན་ལ་སོགས་པ་བྱེད་པའི་ཐབས་ཀྱང་གསུངས་ཏེ། དེ་བས་ཀྱང་དེ་ལྟར་བྱུང་བའི་དུས་སུ་རང་དང་ཕ་རོལ་དེ་ཐམས་ཅད་དབྱེར་མེད་དུ་རང་གི་དགེ་སྦྱོར་ལ་གནད་དུ་བསྣུན་པས་བར་ཆད་ཡིན་ན་ལྡོག་པར་འགྱུར། ཡང་ན་ཕ་རོལ་དེ་ལྟ་བུ་རང་གི་ལྷག་པའི་ལྷ་ཡབ་ཡུམ་དུ་གསལ་བར་བསྐྱེད་ནས་ཕྱག་དང་མཆོད་པ་ལ་སོགས་པ་བྱས་ནས། རང་ལ་ལན་གསུམ་ལ་སོགས་པ་བསྟིམ་ཞིང༌། རང་ཉིད་སངས་རྒྱས་ཡིན་པས་དངོས་གྲུབ་གཞན་དུ་མི་ཚོལ་བའི་ང་རྒྱལ་བྱས་པས། དངོས་གྲུབ་ཏུ་འགྱུར་བ་ཡིན། འདི་གནད་ཆེ་བ་ཡིན་གསུངས་ཏེ། སྤྱིར་རྗེ་སྒམ་པོ་པའི་བུ་སློབ་རྣམས་ཀྱིས་མཁའ་འགྲོ་མའི་ལུང་བསྟན་ལ་སོགས་པ་རྣམས་ལ་རྩིས་སྤུའི་རྩེ་མོ་ཙམ་ཡང་མ་མཛད་པར་འདུག་གསུངས།། ༈ །།ཆོས་ཐམས་ཅད་མཉམ་པ་ཉིད་དུ་རྟོགས་པའི་རྒྱུ་འབྲས་ངག་སོ་སོ་ཡང་དག་པར་རིག་པ་ཨཱ་ལི་དང་ཀཱ་ལིའི་མངོན་དུ་འགྱུར་གསུངས་པ་དེ་ཚུལ་ལུགས་ཇི་ལྟར་མངོན་དུ་འགྱུར་བ་ལགས་ཞུས་པས། ཨཱ་ལི་ཀཱ་ལིའི་སྡེ་ཚན་ལ་ཟེར། དེ་ལ་ཨཱ་ལིའི་ཨུ་ལ་སོགས་པའི་གུག་འགྲེང་བཞག་པས་ཀུ་ལ་སོགས་པར་འོང་སྟེ། དེ་རྣམས་རང་གི་རྡོ་རྗེའི་ལུས་ལ་ཡུལ་ཉི་ཤུ་རྩ་བཞིའམ་གནས་སུམ་ཅུ་རྩ་གཉིས་ལ་སོགས་པ་རྣམས་སུ་རྩ་མདུད་བག་ཆགས་ཡི་གེའི་རྣམ་པར་གནས་ཏེ། མདོར་ན་རྟོག་པ་ཡིན་ཏེ། དེ་ལ་སོ་སོ་ཡང་དག་པར་རིག་པ་བཞི་ཡིན་ཏེ། ཚིག་སོ་སོ་ཡང་དག་པའི་རིག་པ་ནི་མེ་ཞེས་བརྗོད་པ་ཡིན། དེ་ལ་ངེས་པའི་ཚིག་ཡིན་ཏེ། མེའི་ས་མལ་དང་དོན་རྟགས་ལ་སོགས་པ་རྣམས་ཡིན། དོན་སོ་སོ་ཡང་དག་པར་རིག་པ་ནི་མེའི་རང་བཞིན་འབར་ཞིང༌། ཚ་བ་ལ་སོགས་པ་རྣམས་ཡིན། སྤོབས་པ་སོ་སོ་ཡང་དག་པར་རིག་པ་ཡིན་ཏེ། མེ་དེའི་འདུག་ལུགས་གཞན་ལ་བརྗོད་ནུས་པའི་སྤོབས་པ་ཡོད་པ་དང༌། མེ་འདི་དང་པོ་སྐྱེ་བའི་རྒྱུ་ཤེས་པས་ལྕི་བ་དང་ཤིང་ལ་སོགས་པ་རྣམས་ཡིན་ལ།

ཆོས་སོ་སོ་ཡང་དག་པའི་རིག་པ་ནི། གནས་པའི་གཞི་ཤེས་པ་ཡིན། དེ་རྩིག་པ་དང་མེ་འབར་བའི་ཐབས་ལ་མཁས། འཇིག་པའི་རྐྱེན་ཤེས་ཏེ། འདིར་ཆུ་འགའ་བླུགས་ན་འཆི་བ་ཡིན་ལ། དེ་བཞིན་དུ་ཐམས་ཅད་ལ་འགྲེ་བ་ཡིན་པས། དེ་གོ་ན་འཇིག་རྟེན་པའི་བསྟན་བཅོས་རྣམས་ལ་ཡང་མཁས་པར་འོང༌། དེ་ལ་མེ་འདི་རྒྱུ་རྐྱེན་ལས་སྐྱེས་པས་ཀུན་རྫོབ་ཀྱང་ཡིན། དེ་ཉིད་མཉམ་པ་ཉིད་དུ་རྟོགས་པའི་རྣལ་འབྱོར་པ་ལ་དོན་དམ་པར་ཡང་འོང་བ་ཡིན་ཏེ། དོན་བློའི་ཡུལ་ལས་འདས་པར་འོང་བ་ཡིན་པས། ཐམས་ཅད་ཀྱི་སྐྱེ་བའི་རྒྱུ་དང༌། གནས་པའི་གཞི་དང༌། འཇིག་པའི་རྐྱེན་རྣམས་ཇི་བཞིན་དུ་མངོན་དུ་འགྱུར་བ་ཡིན་ཞེས་གསུངས།། ༈ །།རི་ཁྲོད་དུ་ནད་དང་གནོད་པའི་ལྟས་ངན་པ་ལ་སོགས་པ་བྱུང་ན། དེའི་སྐྱེ་བའི་རྒྱུ་དང་གནས་པའི་གཞི་དང་འཇིག་པའི་རྐྱེན་ལ་སོགས་པ་ཇི་ལྟར་མཆི་ཞུས་པས། འདི་ལ་བླ་མ་མཚན་ཉིད་དང་ལྡན་པ་ཡིན་ན་སྐྱེ་བའི་རྒྱུ་རང་གི་དགེ་སྦྱོར་ལ་འབད་པས། སྡིག་པ་མི་དགེ་བ་ལས་སྐྱེས་པའི་ལས་ངན་སློངས་པ་ཡིན་པར་ངོ་སྤྲད་པའི་མཚན་ཉིད་དང་ལྡན་པའི་བླ་མ་དང་པོ། གཉིས་པ་གནས་པའི་གཞི་དེའི་རྒྱུན་འཐེན་པ་སྟེ། ལས་ངན་པ་དེ་ལྟ་བུ་དེ་ཟངས་དྲག་ཆུས་བཀྲུ་བ་དང་འདྲ་བ་དང༌། འཇིག་པའི་རྐྱེན་བསླབ་པ་གསུམ་མམ་དེ་ལམ་དུ་གཏོང་བ་དང༌། ཚད་མེད་པའི་ཐུགས་རྗེ་ཆེན་པོ་ལ་སོགས་པ་རང་གི་དགེ་སྦྱོར་གྱིས་འདག་པར་འགྱུར་བས། གཉེན་པོ་དེ་ལྟ་བུ་སྟོན་པའི་མཚན་ཉིད་དང་ལྡན་པའི་བླ་མ་གཉིས་པ། གསུམ་པ་ཕྱི་རོལ་གྱི་དགྲ་འགེགས་ལ་སོགས་པ་རྣམས་ཀྱང་ཡེ་ངན་པ་བྱེད་ངེས་ཀྱི་རྟག་པ་ཅིག་མིན་ཏེ། རྣལ་འབྱོར་པས་དབང་དུ་འདུས་ན་དེ་ཉིད་དངོས་གྲུབ་ཏུ་འགྱུར་བ་ཡིན་ཏེ། ཐོག་མར་དགེ་བས་དེས་བར་དུ་མི་ཆོད་པར་དབང་དུ་འདུ། བར་དུ་དགེ་བས་ཕན་པ་བསྒྲུབ། མཐའ་མར་དགེ་སྟེ་སངས་རྒྱས་པའི་སར་ཡང་སློབ་མར་འགྱུར་ཏེ། བཅོམ་ལྡན་འདས་ཀྱི་འཁོར་འདུས་པ་དང་པོ་བདུད་ཡིན་ཏེ། དེ་ངོ་སྤྲོད་པར་བྱེད་པ་མཚན་ཉིད་དང་ལྡན་པའི་བླ་མ་གསུམ་པ་ཡིན་ལ་སོགས་པ་གསུངས།།

༈ །།སུམ་ཆོས་ཀྱི་མན་ངག་ལ་མཁས་པ་བཞི་ཚང་གསུངས་པ་དེ་ཇི་ལྟར་ལགས་ཞུས་པས། འདི་ཟབ་དྲག་པ་ཡིན་ཏེ་འོན་ཀྱང་གཏུམ་མོ་བསྒོམས་པས་བདེ་བ་ཚུགས་པ་མེད་པ་སྐྱེས་པའི་དུས་སུ་སེམས་ཅན་བཞི་འཁྲུལ་འཁོར་དང༌། རུས་སྦལ་གྱི་འགྲོས་ལྟར་དལ་གྱིས་པ་ལ་སོགས་པ་ཅིས་ཀྱང་མི་ཕན། དེ་ལ་ལམ་འབྲས་ནས་ཁམས་འདུ་ལུགས་གསུམ་བཤད་དོ། །མོས་གུས་དང༌། ལས་འཕྲོ་དང༌། འབད་རྩོལ་དང་གང་རུང་གིས་རླུང་ནང་དུ་ལྡོག དེས་རྩ་དྲལ་དྲོད་སྐྱེ་ཁམས་འདུ། ཟག་བཅས་ཀྱི་མངོན་ཤེས་འཆར། དེས་ཟག་མེད་ཀྱི་མངོན་ཤེས་སྐྱེ་སྟེ། དེ་ལ་ཕྱོགས་མེད་ཉི་ཤུ་རྩ་གཅིག་ཟེར་ཏེ། འདི་ལམ་འབྲས་ཀྱི་ཟབ་ཤོས་ཡིན། དེ་ལྟར་སྐྱེས་པའི་དུས་ཚོད་དུ། །རྟེན་དང་བརྟེན་བྱུང་བྱང་ཆུབ་སེམས། །དེ་ཡི་རང་བཞིན་ལྷག་པའི་ལྷ། །རྣམ་གསུམ་དབྱེ་བ་མེད་པར་བསྒོམ། །ལྷ་ཡི་སྐུ་མདོག་ཕྱག་མཚན་རྣམས། །གང་མི་གསལ་བ་དེར་མ་རྫོགས། །གནས་དེར་དེ་བཞིན་བསྒོམ་བྱས་པས། །གསལ་བར་གྱུར་ན་ལེགས་པའི་ཚད། །ཡིན་ཞེས་བཀའ་སྩལ་ནན་ཏན་གསུངས། །ཆགས་པ་དྲག་པོ་སྐྱེས་པའི་ཚེ། །ཉམས་མྱོང་དེ་ལ་ཞེན་པ་ཡི། །འཛིན་པ་གཏིང་ནས་མ་ཐེངས་པར། །སུམ་ཆོས་བསྒོམ་པའི་རྣམ་གཞག་ཀྱང༌། །ཁ་ལ་སེམས་ཅན་བདེ་ལྡན་ཞེས། །སྨྲ་ཞིང་ལག་པས་ལུག་གསོད་བཞིན། །ཞེན་པའི་ཤེས་པ་ཐེངས་གྱུར་ནས། །ཉམས་ལེན་གནད་དུ་སྐྱེལ་བ་ན། །རྩ་གནས་ཐམས་ཅད་ཐིག་ལེས་ཁེངས། །ཉི་ཤུ་རྩ་ལྔའི་བར་དུ་འཕེལ། །ཟུང་རེ་སུམ་ཅུ་ལྔ་ནས་འགྲིབ། །རྩ་རྣམས་སྐམ་པར་འགྱུར་བ་སྟེ། །རླུང་གིས་དེ་རྣམས་བྲལ་ནས་ཀྱང༌། །ཐིག་ལེས་བངས་ནས་རྒས་པ་ཕང༌། །གཞན་འགྱུར་ཡོན་ཏན་དཔག་མེད་འབྱུང༌། །བདུད་རྩི་ལྔ་ཡི་དྭངས་མ་ལས། །རྒྱལ་བ་རིགས་ལྔར་གསུངས་པ་ཡིན། །གཞན་དུ་གང་ནས་རྙེད་མི་འགྱུར། །དེ་ནས་དམ་ཚིག་མ་ཉམས་པས། །ཆོས་གསུམ་ཉམས་སུ་བླང་བ་གཅེས། །བདག་གི་བླ་མ་རིན་པོ་ཆེས། །སྐལ་ལྡན་རྣམས་ལ་དེ་སྐད་གསུངས།། རང་ཉིད་དགེ་སྦྱོར་བྱེད་པའི་དུས་སུ་མི་མ་ཡིན་པ་ཆོས་ཞུར་བྱུང་ན་ཇི་ལྟར་བགྱི་ཞུས་པས།

དེ་བཞིན་དུ་འོང་བར་གསུངས་ནས་གདའ་སྟེ། དེ་ལ་ཟབ་པ་དང་རྒྱ་ཆེ་བའི་ཆོས་བསྟན་པར་བྱ་སྟེ། ཟབ་པ་བསྙེན་གནས་དང་དགེ་བསྙེན་ལ་སོགས་པ་བསྟན་པ་དང༌། རྒྱ་ཆེ་བ་སྣ་གཅིག་དང་སྣ་འགའ་ལ་སོགས་པ་ཁོའི་རྒྱུད་ཚོད་དང་འཚམས་པའི་ཆོས་ཤིག་བསྟན་པར་བྱ་ཞིང༌། རང་ཉིད་ལ་ཆོས་སྟོན་པའི་ནུས་པ་མེད་པར་གྱུར་པ་ལྟ་བུ་ཡིན་ན། ནམ་ཞིག་ཆོས་བསྟན་པས་ཁོའི་དོན་དུ་འགྱུར་ཞིང་རང་ཉིད་ལ་དེ་ལྟ་བུའི་ནུས་པ་ཡོད་པའི་དུས་སུ་ངས་ཆོས་བསྟན་བྱ་བ་དང༌། ཁྱོད་ཀྱང་གདུལ་བྱར་ཤོག་ཅིག་པ་ལ་སོགས་པའི་དུས་ཚོད་གདབ་པར་བྱ་བ་དེ་དཔེའི་གསུང་རབ་ཏུ་གསུངས་ནས་འདུག་གསུངས།། ༈ །།རིན་པོ་ཆེའི་ཞལ་ནས། རང་ཉིད་བླ་མ་དང་དགེ་འདུན་གྱི་ཞབས་དྲུང་ནས་རི་ལ་ཕྱིན་ལ་སྟན་གཅིག་གི་སྟེང་དུ་མཆོག་ཐུན་མོང་གི་དངོས་གྲུབ་ཐམས་ཅད་དུས་གཅིག་ཐོབ་པར་བྱ་དགོས་སྙམ་པའི་དམ་བཅའ་བྱས་ནས་སོང་ན། རི་དེ་ལ་ཡེ་མི་ཆགས་པར་ག་ཤེད་དུ་ཞུད་ནས་འགྲོ་དགོས་འོང་བ་ཡིན་གསུངས་པའི་རྒྱུ་མཚན་ཇི་ལྟར་ལགས། དེ་ལྟར་མི་འོང་བའི་ཐབས་ཤིག་ཞུ་ཞུས་པས། འདི་ལ་རྩ་བའི་བསམ་པ་རང་ཉིད་གཞན་སུ་དང་ཡང་མི་འདྲ་བ་ཞིག་བྱས་ལ་གཞན་ཐམས་ཅད་ཟིལ་གྱིས་མནན་དགོས་སྙམ་པའི་ང་རྒྱལ་དང༌། རློམ་སེམས་དེས་དེ་ལྟར་འོང་བ་ཡིན་ཏེ། དོན་དེ་དང་འདྲ་བར་སློབ་དཔོན་ནམ་མི་ཆེ་བ་ལ་སོགས་པ་རྣམས་ཀྱིས་ཀྱང༌། རང་གི་འཁོར་དང་སློབ་མ་ལ་སོགས་པ་རྣམས་ལ་བཙན་ཆུན་ནམ་རང་གི་འོག་ཏུ་ཡོད་སྙམ་པའི་ང་རྒྱལ་ཆེན་པོ་བྱས་ན་རང་ཉིད་དཔོན་དུ་མི་འོང༌། དེས་ན་ཐམས་ཅད་བབས་ལ་གནས་པར་བྱ་བ་དེ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱི་ཆོས་ཡིན་པས་འདི་བས་ཟབ་པ་མེད་པ་ཡིན། རིའམ་ཕན་ཚུན་འགྲོ་བའི་དུས་སུ་ཡང་བླ་མ་དང་དགེ་འདུན་གྱི་ཐུགས་ཀྱི་དགོངས་པ་ཡོངས་སུ་རྫོགས་པར་བྱ་སྙམ་པའི་ཞབས་ཏོག་ལ་བསྒྲུབ་པ་བྱེད་དུ་ཆ་སྙམ་པའི་འདུན་པས་སོང་ན། ཕ་ཀིར་ཡང་ཡུན་རིང་དུ་གནས་པར་འགྱུར་བ་ལ་སོགས་པ་ལེགས་པར་འོང་སྟེ།

གཞན་གྱི་དོན་དུ་བདག་བཀོལ་ན། །རྗེ་དཔོན་ལ་སོགས་ཐོབ་པར་འགྱུར། །བཅོམ་ལྡན་འདས་ཀྱིས་ཀྱང༌། འགྲོ་བ་ཀུན་ལ་བྲན་འགྱུར་བཞིན་དུ་གནས་པར་བྱ། །འདི་ལས་བྱང་ཆུབ་ཐོབ་ཅིང་ཡོན་ཏན་རྫོགས་པར་འགྱུར། །ཞེས་གསུངས་པ་ལྟ་བུ་ཡིན་གསུངས།། ༈ །།ཕྱི་ནང་གསང་བ་གསུམ་གྱི་རྟེན་འབྲེལ་དེ་ཆོས་ཐམས་ཅད་ཀྱི་གཞི་མར་འདུག་པ་ལ། ཕྱིའི་རྫས་དངོས་པོ་ལྟ་བུས་གསང་བ་རྟེན་ཅིང་འབྲེལ་པར་འབྱུང་བ་དང༌། ནང་བྱིན་གྱིས་རློབ་པ་ལགས། སེམས་ནང་གི་བསམ་པས་རིམ་པ་ལྟར་བྱིན་གྱིས་རློབ་པ་ལགས་ཞུས་པས། འདི་ལ་ངེས་པ་ཅན་ཞིག་ཏུ་མི་གདའ་སྟེ། ཕྱི་རོལ་གྱི་རྫས་བུ་རམ་ལ་སོགས་པ་བརྟེན་པས། བར་གྱི་ཟུག་དང་རླུང་ནད་ལ་སོགས་པ་ཞི་བས་ནང་དུ་ཏིང་ངེ་འཛིན་སྐྱེ་བ་ལྟ་བུ་དང༌། ནང་དུ་རང་ཉིད་ལ་བྱམས་པ་ལྟ་བུ་ཞིག་སྐྱེས་པའི་སྟོབས་ཀྱིས་ནད་ལ་སོགས་པ་ཞི་བ་དང༌། ཕྱི་རོལ་ནས་ཕན་བདེ་ཞིག་འོང་བ་ལྟ་བུ་ཡང་ཡོད་དེ། དེ་གང་ཡིན་ན་ཡང་མདོར་བསྡུས་པས་རྟེན་ཅིང་འབྲེལ་པ་འབྱུང་བ་ཚོགས་པ་ལས་འབྱུང་བ་ཡིན་པས་དེ་བཞིན་དུ་གོ་བར་བྱེད་དགོས་གསུངས།། ༈ །།རྫས་ཀྱི་དངོས་པོ་འགའ་ཞིག་ལག་ཏུ་ཕྱིན་པས་དགེ་སྦྱོར་གྱི་གྲོགས་སུ་འགྲོ་བ་འོང་བར་ཡང་འདུག འགའ་ཞིག་གིས་དགེ་སྦྱོར་མི་འཕེལ་བའི་རྒྱུར་འགྲོ་བ་ཡང་འོང་བར་འདུག་པས། འདིའི་རྒྱུ་མཚན་ཅི་ལགས་ཞུས་པས། བདུད་སྡིག་པ་ཅན་གྱིས་བྱང་ཆུབ་སེམས་དཔའ་ཆེན་པོ་རྣམས་ལ་འདོད་པའི་ཡོན་ཏན་ལྔ་དག་བསྟེན་པ་བསྙེན་པ་བྱེད་པ་ལ། བྱང་ཆུབ་སེམས་དཔའ་རྣམས་ཀྱིས་དེ་སྤང་བའམ་ཐབས་མཁས་པས་ཟིལ་གྱིས་མནན་ཏེ་ལོངས་སྤྱད་པར་བྱ་བར་གསུངས་ཏེ། མདོར་བསྡུས་པས་རང་ཉིད་ལ་དྲི་བར་བྱ་སྟེ། རང་གི་རྒྱུད་ལ་ཉོན་མོངས་པ་དང་རྣམ་རྟོག་གི་རྒྱུར་མི་འགྲོ་ཞིང་གཞན་རྫོགས་པའི་བྱང་ཆུབ་ལ་འགོད་པའི་རྒྱུར་འགྲོ་ན་བླང་སྟེ་ལི་ཙ་བྱི་དྲི་མ་མེད་པར་གྲགས་པ་ལྟ་བུ་ཡིན། དེ་ལྟར་མ་ཡིན་ན་མི་བླང་ནས་སྤང་བར་གསུངས་པ་ཡིན་གསུངས།།

༈ །།ཡི་དམ་གྱི་ལྷ་བསྐྱེད་པའི་རིམ་པ་བསྒོམ་པ་ལ་རྒྱན་ལ་སོགས་པ་མ་གསལ་བ་གསལ་བར་འགྱུར་བའི་ཐབས་དང༌། དེ་གསལ་བས་ཅི་འགྲུབ་ཅིག་ཐུགས་ལ་འདོགས་པར་ཞུ་ཞུས། རང་ཉིད་ལྷག་པའི་ལྷར་བསྒོམ་པ་དེ་ཡང་དག་པར་རྫོགས་པའི་སངས་རྒྱས་ཡིན་ཏེ། མཚན་དང་དཔེ་བྱད་ཀྱིས་རབ་ཏུ་བརྒྱན་པ་ཞིག་བསྒོམ་དགོས་པ་ཡིན། མ་གསལ་བར་གྱུར་ན་ཚུལ་ཁྲིམས་ལ་སོགས་པ་ལ་སྐྱོན་བྱུང་བའི་རྟགས་ཡིན་པས། མཎྜལ་དང་ཡི་གེ་བརྒྱ་པའི་བཤགས་པ་བྱས་པས་སྒྲིབ་པ་བྱང་ཙམ་དུ་གསལ་བར་འོང་སྟེ། འདི་ལ་དེ་བཞིན་གཤེགས་པའི་གསུང་རབ་ཏུ་མཚན་དཔེ་རྣམས་ཀྱི་རྒྱུ་སོ་སོ་ངེས་པ་ཅན་གསུངས་ནས་བདོག་པས། རྒྱུ་དེ་བསྒྲུབ་ཤེས་ན་མཚན་དཔེ་དེ་གསལ་བས་དེས་དེའི་འཕྲིན་ལས་དེ་སྒྲུབ་པ་ཡིན་ཏེ། ཁྱེད་ཕྱེ་སྐུ་དགོས་པས་དེ་ལྟ་བུ་རྣམས་ལྟ་ཞིང་ཉམས་སུ་ལེན་པ་མི་ཁོམ་སྟེ་འོང་གསུངས། རྗེ་རིན་པོ་ཆེའི་ཞལ་ནས། མེ་ཏོག་ཐོར་གྱིས་བྱུང་བའི་དུས་སུ་གཟོབ་དགོས་པ་ཡིན་གསུངས།། ༈ །།དེ་ལ་གློ་བུར་དུ་བསོད་ནམས་ཤིག་འུར་གྱིས་བྱུང་ནས། དེ་མ་ཐག་ཏུ་འཆི་བའམ་བསྐུར་པ་འོང་བའམ། བསོད་ནམས་ཆུ་བཅད་པ་བཞིན་དུ་གྱུར་ན། དང་པོ་བསོད་ནམས་དེ་ཅི་ལས་བྱུང་བ་ཡིན། ཕྱིས་དེ་ལྟར་མི་འོང་བའི་ཐབས་ཤིག་ཞུ་ཞུས་པས། ལར་བསོད་ནམས་དེ་མ་ཆགས་པ་ཞེ་སྡང་མེད་པ། གཏི་མུག་མེད་པ་ལས་བྱུང་བ་ཡིན་ཏེ། དེ་ཡང་གཏི་མུག་མེད་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་འཁོར་འདས་ཀྱི་བདེ་སྐྱིད་ཐམས་ཅད་འབྱུང་བ་དང༌། ཞེ་སྡང་མེད་པ་བྱང་ཆུབ་ཀྱི་སེམས་ལས་བྱུང་བ་དང༌། འདོད་ཆགས་མེད་པ་གཏོང་བ་ལ་སོགས་པ་དང༌། ཚུལ་ཁྲིམས་རིན་པོ་ཆེ་ཐིག་ལེ་མ་ཉམས་པ་ལས་བདེ་བ་ཐམས་ཅད་འབྱུང་བར་གསུངས། དེ་ཡང་འདུལ་བ་ལུང་དང་དཀོན་མཆོག་བརྩེགས་པ་ལས། འཁོར་ལོས་བསྒྱུར་བའི་རྒྱལ་པོ་ང་ལས་ནུས་བྱམས་པའི་སྟོབས་ཆེན་པོས། ལྷའི་དབང་པོ་བརྒྱ་བྱིན་བརྒྱ་རྩ་བཅུ་བཞི་ཚེ་ཐུབ་ཅིང༌། ལྷ་དང་ལྷ་མ་ཡིན་འཐབ་པའི་དུས་སུ་ཤིང་ཏ་ལ་བདུན་ཙམ་དུ་ནམ་མཁའ་ལ་འཕགས་པས།

ལྷ་མ་ཡིན་གྱི་གཡུལ་ལོག་པས། བརྒྱ་བྱིན་ངས་བསད་ལ་ངས་ལྷའི་དབང་པོ་བྱ་སྙམ་པའི་དུས་སུ། ཞེ་སྡང་གི་སེམས་དེས་དེ་མ་ཐག་ཏུ་འཛམ་བུའི་གླིང་དུ་མར་དཀར་གྱི་གོང་བུ་ས་ལ་ཞུ་བ་བཞིན་དུ་གྱུར་པ་དང༌། མི་ཆེན་པོ་ཀུན་ཡང་གཞན་ལ་ཕན་བདེ་ཅུང་ཟད་རེ་བྱུང་ཙ་ན་ང་འདུན་མ་མཁས་པས་བྱུང་ཟེར་ཏེ། ང་མེད་པའི་ཁྱད་པར་གྱི་ཆོས་དེ་ལྟ་བུ་ག་ལ་སྲིད། བླ་མ་དཀོན་མཆོག་གི་བཀའ་དྲིན་ཡིན་ཏེ་དྲིན་དུ་གཟོ་བ་སྐྱེ་བ་དཀའ་བར་འདུག་སྟེ། ཡང་སྐྱེས་རབས་ནས་ལྷ་དང་ལྷ་མ་ཡིན་འཐབ་པས་ལྷ་ཕམ་ནས་བྲོས་པས། བརྒྱ་བྱིན་ཁ་ལོ་བ་དང་བཅས་པ་ལུས་ཏེ་ཤིང་ཤལ་མ་ལིའི་ནགས་གསེབ་ཏུ་བྲོས་པས། ཤིང་རྟའི་མདུན་དུ་ནམ་མཁའ་ལྡིང་གི་ཕྲུ་གུ་ཞིག་ལྷུང་ཞིང་རྟ་ཟུར་ལ་ཁྲིད་ཅིག་གསུངས་པས། མང་པོ་ཡོད་པས་བཟུང་ཚད་མེད་ཟེར་ནས། དེ་ལ་ཚད་མེད་པའི་སྙིང་རྗེ་སྐྱེས་ནས་རང་གི་སྲོག་ལ་མ་བལྟས་པར་ཤིང་རྟའི་ཁ་ལོ་དགྲ་ཕྱོགས་སུ་བསྒྱུར་བས། ལྷ་མ་ཡིན་ནམ་ལྷའི་དམག་ཆེན་པོ་བྱུང་སྙམ་ནས་རྒྱ་མཚོའི་ནང་དུ་ཐམས་ཅད་བྲོས་པ་ལྟ་བུ་དང༌། ཡང་དྲན་པ་ཉེ་བར་བཞག་པའི་མདོ་ལས། ལྷ་དང་ལྷ་མིན་འཐབ་ནས་ལྷས་ཞེ་སྡང་ཅི་ལྟར་ལྷ་མ་ཡིན་གྱི་དམག་ས་འོག་ནས་རྩྭ་སྐྱེ་བ་བཞིན་དུ་བྱུང་བས། ལྷའི་དབང་པོས་ལྷ་རྣམས་ལ་ཞེ་སྡང་སྐྱེ་བར་མི་བྱ་བར་བྱམས་པའི་སེམས་བསྐྱེད་ཅིག་བྱས་ནས་དེ་ལྟར་བསྒོམས་པས་སྐྱེ་འཕྲོ་ཆད། ལྷ་མ་ཡིན་གྱི་དམག་ཉུང་དུ་སོང་བ་ལྟ་བུ་སྟེ། མདོར་ན་མ་ཆགས་པ་ཞེ་སྡང་མེད་པ་གཏི་མུག་མེད་པ་རེ་རེ་ལ་ཡང་ཡོན་ཏན་གྱི་ཚོགས་དཔག་ཏུ་མེད་པ་ཞིག་འབྱུང་ཞིང༌། དེ་ལ་དུག་གསུམ་གྱི་བསམ་པས་བར་དུ་བཅད་ན་སྔར་བཞིན་དུ་འགྱུར་བ་ཡིན། འདི་ལས་ཟབ་པ་མེད་པ་ཡིན་པས། ཐམས་ཅད་ཀྱིས་དེ་བཞིན་དུ་ཐུགས་ལ་བཞག་གསུངས།། ༈ །།རིན་པོ་ཆེའི་ཞལ་ནས་ཚོགས་ཆོས་ཤིག་ལ་ཐོས་བསམ་སྒོམ་གསུམ་གྱི་ཡོན་ཏན་རིན་པོ་ཆེ་བསྐྱེད་པར་བྱེད་པའི་གནས་གསུམ་དང༌། སྒོས་སུ་སྒོམ་པའི་གནས་ནགས་ཁྲོད་ནང་དུ་ཏིང་ངེ་འཛིན་བསྒོམས་པས།

རིག་པ་དང་གསུང་རབ་དང་སྣང་བ་དགེ་བའི་བཤེས་གཉེན་དུ་འཆར་གསུངས་པ་དེ་ཇི་ལྟར་འཆར་བ་ཞིག་ཐུགས་ལ་འདོགས་པར་ཞུ་ཞུས་པས། འདི་རིན་པོ་ཆེའི་གསུང་སྒྲོས་དེ་ཁོ་ན་ལྟར་ཡིན་པས་བསྒོམ་པའི་གནས་རི་ཁྲོད་དུ་ཏིང་ངེ་འཛིན་བསྒོམ་པར་བྱེད་པ་ནི། བཅོམ་ལྡན་འདས་ཀྱིས་ཀྱང་བསྔགས་པས། མ་འོངས་དུས་ནི་ཏིང་འཛིན་རྒྱལ་པོ་འདི་བཟུང་ཞེས། །རང་བྱུང་འཇིག་རྟེན་མགོན་པོ་ང་ཉིད་གསོལ་བ་འདེབས། །གསུངས་པས་རང་གི་རིག་པ་རྟོགས་ནས་དགེ་བའི་བཤེས་གཉེན་དུ་ཤར་བའི་དུས་སུ། འཁོར་འདས་ཐམས་ཅད་སེམས་ལས་མེད་པའི་གནད་ཀས། དེ་བཞིན་གཤེགས་པའི་གསུང་རབ་རྣམས་ཀྱིས་ཀྱང་རང་སེམས་ཀྱི་གནས་ལུགས་དགེ་སྦྱོར་དེ་ཁོ་ན་བཤད་ནས་འདུག་སྙམ་པར་གོ་ནས་འོང༌། དེ་བཞིན་དུ་སྣང་བ་ཐམས་ཅད་ཀྱང་དེ་ཁོ་ན་ཉིད་སྟོན་པའི་སློབ་དཔོན་དུ་འཆར་བ་ཡིན་ཏེ། རྗེ་ཏིལླི་པའི་ཞལ་ནས་ཀྱང༌། སྐྱེ་མེད་སྟོན་པའི་སློབ་དཔོན་དུ། །སྣང་བ་དཀར་དམར་ཤར་བ་ན། །ཤེས་པ་བྱ་རོག་གཟིངས་ལྟར་ཐོང༌། །འདོད་ཡོན་སྤྱོད་ཅིག་ནཱ་རོ་པ། །གསུངས་པ་ལྟ་བུ་ཡིན་གསུངས།། ༈ །།གཉིད་ལོག་པའི་དུས་སུ་རྨི་ལྟས་ངན་པ་རྨིས་པ་དེ་བཟློག་པའི་བཅོས་བྱེད་པ་དེ་ལུས་ཀྱི་འཁྲུལ་འཁོར་དེ་མ་འགྱུར་བ་བྱས་ན་བཟང་གསུངས་པའི་རྒྱུ་མཚན་ཅི་ལགས་ཞུས་པས། རྨི་ལྟས་ངན་པ་དེ་ལུས་ཀྱི་འཁྲུལ་འཁོར་དེ་ཉིད་ཀྱི་ཉེས་སྐྱོན་གྱིས་སྐྱེས་པ་ཡིན་པས། དེས་ན་འཁྲུལ་འཁོར་དེ་ཉིད་ཀྱི་སྟེང་དུ་བཟློག་པའི་བཅོས་བྱེད་དགོས་པ་ཡིན་ཏེ། དཔེར་ན་གནོད་པ་སྐྱེལ་མཁན་གྱི་དགྲ་དེ་དང་འཐབ་པ་དང་འདྲ་བ་ཡིན་གསུངས།། ༈ །།ཕྱག་རྒྱ་ཆེན་པོའི་མངོན་རྟོགས་ཡོད་པ་ཞིག་གིས། ཐབས་ལམ་ལྟ་བུ་ཉམས་སུ་བླངས་པས་མི་མཐུན་པའི་ཕྱོགས་ཤིག་བྱུང་བའི་དུས་སུ་རྗེ་རིན་པོ་ཆེའི་གདམས་ངག་གིས་དབང་དུ་འདུ་བ་དེ་དགེ་སྦྱོར་དེ་ཉིད་ཀྱིས་འདུ་བ་ཡིན་ནམ། གོང་ནས་དེ་དབང་དུ་འདུ་བའི་ལས་ཤིག་བསགས་པ་ཡིན་ཞུས་པས། དེ་ལྟར་ཉམས་སུ་བླངས་པས་དབང་དུ་འདུ་རྒྱུ་དཔའ་བོ་དང་མཁའ་འགྲོ་རྣམ་པ་གཉིས་ཡིན་ཏེ།

བསམ་པ་བྱང་ཆུབ་ཀྱི་སེམས་དབང་དུ་འདུས་པས། དཔའ་བོ་སྤྱན་རས་གཟིགས་དང༌། འཇམ་དཔལ་ལ་སོགས་པ་དབང་དུ་འདུ་བ་དང༌། ནང་གི་རྩ་རླུང་ཐིག་ལེའི་གནད་ཀྱིས་བདེ་བ་སྐྱེ་བ་དེ་དབང་དུ་འདུས་པས། ཌཱ་ཀི་སྒྲོལ་མ་དང་པརྞ་ཤ་བ་རི་ལ་སོགས་པ་རྣམས་དབང་དུ་འདུ་བ་ཡིན། དེ་ལྟར་དཔའ་བོ་དང་མཁའ་འགྲོ་དེ་དག་གིས་རང་གིས་ཞབས་ཏོག་ལ་སོགས་པ་བྱེད་པ་ཡིན་གསུངས།། ༈ །།ཕྱག་རྒྱ་ཆེན་པོའི་མངོན་པར་རྟོགས་པ་ཡོད་པ་ཞིག་གིས་སྒྲུབ་པའི་འབྲས་བུ་མྱུར་དུ་སྨིན་པར་འདོད་པས་ཇི་ལྟར་བགྱི་ཞུས་པས། འདིའི་ཐབས་ཐུན་མོང་མ་ཡིན་པ་དེ། རང་གི་དགེ་སྦྱོར་གང་ཡིན་པ་དེ་ཉིད་ལ་ནན་ཏན་ཆེ་བར་བསྒོམ་ཞིང༌། དེའི་རྒྱན་དུ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་སོགས་པ་བསྒོམས་པས་དགེ་སྦྱོར་དེའི་འབྲས་བུ་མྱུར་དུ་སྨིན་པ་ཡིན་གསུངས།། ༈ །།རང་ཉིད་རྣལ་འབྱོར་པས་སེམས་ཅན་གྱི་དོན་བྱེད་པ་དེ་རི་ཁྲོད་དུ་སྒྲུབ་པ་བྱས་པས་འོང་བ་ཡིན་ནམ། འོ་ན་གང་ལའང་ཕན། ཤེས་པ་དེས་ཕན་འདོགས་པར་བྱེད་པ་ལགས་སམ་ཞུས་པས། བྱང་ཆུབ་མཆོག་ཏུ་སེམས་བསྐྱེད་པ་གཞི་གཞག་ཏུ་བྱས་ནས་བསྒོམས་པས་སེམས་ཅན་གྱི་དོན་དུ་འགྱུར་བ་ཡིན་ཏེ། སེམས་དྲན་པ་རྩེ་གཅིག་ཏུ་བསྒོམས་པས། སེམས་བཟང་ངན་གྱི་རྟོག་པ་ཐམས་ཅད་ཉེ་བར་ཞི་བའི་ལུས་འཛིན་དང་སྣང་འཛིན་གྱི་རྟོག་པ་ཐམས་ཅད་ཀྱང་མེད་པར་རྟོགས་ཏེ། སེམས་སེམས་མེད། ལུས་ལུས་མེད། སྣང་བ་སྣང་མེད་དུ་རྟོགས་པས། དེ་ལ་མངོན་པར་ཤེས་པ་འཆར་ཏེ། སྣང་མེད་ཤེས་རབ་ལྡན་ན་རོ་གཅིག་ཆེན་པོ་ཡིན་གསུངས། དེས་སེམས་ཅན་གྱི་དོན་བྱེད་ན་གང་ལ་གང་གིས་ཕན་པ་ཤེས། དེས་ན་ཐོས་བསམ་ལ་སོགས་པ་རྣམས་ཀྱང་བསྒོམ་པའི་རྒྱུར་འགྱུར་བ་ཙམ་ལས་དངོས་ཀྱི་དོན་དུ་འགྱུར་བ་དཀའ་སྟེ། ཐོས་བསམ་པ་དཔག་ཏུ་མེད་པས་ཀྱང་བསམ་གཏན་པ་ཞིག་གི་གཡོག་བྱ་བར་གསུངས། སྒོམ་པ་ཡང་ཕྱག་རྒྱ་ཆེན་པོ་གཞི་གཞག་ཏུ་ཡོད་པ་ཞིག་ཡིན་ན། དེ་ལ་རྩེ་གཅིག་ཏུ་སྒོམ་པའི་དུས་སུ་དུབ་པར་གྱུར།

ཉོན་མོངས་པ་དང་རྣམ་པར་རྟོག་པ་སྐྱེས་དུས་སུ། ཤེས་རབ་ཀྱི་དགེ་བའི་རྩ་བས་ཐབས་ཀྱི་བོགས་འདོན་པ་མཎྜལ་འབུལ་བ་དང༌། གསོལ་བ་འདེབས་པ། ཐབས་ལམ་བསྒོམ་པ་ལ་སོགས་པ་རྣམས་བྱས་པས་དེས་ཀྱང་ཏིང་ངེ་འཛིན་བཟང་པོ་སྐྱེ་བ་ཡིན། དེ་ཡང་གཏུམ་མོའི་དགོས་པ་ཡང་རླུང་མནན་པས་རླུང་སེམས་གཉིས་སུ་མེད་པའི་གནད་ཀས་རྟོག་པ་མི་སྐྱེ་བ་ཡིན། དེ་ལྟར་བསམ་གཏན་གྱི་སྒྲིབ་པར་གྱུར་པ་ཉོན་མོངས་པ་དང་རྣམ་རྟོག་གི་གཡའ་དང་བྲལ་བའི་མེ་ལོང་ལ་ཤེས་བྱའི་གཟུགས་བརྙན་གསལ་ནས་གང་ལ་གང་འདུལ་གྱི་ཐབས་ཤེས་པའི་དུས་སུ། སྐྱེས་བུ་ནད་མེད་པའི་ལག་པ་བརྐྱང་བ་ལས་བསྐུམ་པ་ཙམ་གྱིས་གདུལ་བྱ་དེའི་དྲུང་དུ་དེའི་དོན་བྱེད་ནུས་པ་ཞིག་འོང༌། འཇིག་རྟེན་པའི་མངོན་ཤེས་འཆར་བ་ཡང་ཁོང་རང་གི་རིག་པ་གསལ་ལ་གོ་མ་འགགས་པ་དེ་ཉིད་ཀྱང་ངང་དུ་ལྷུག་པར་བཞག་པས་ཏིང་ངེ་འཛིན་བཟང་པོ་སྐྱེ་བ་དེ་ཡུན་རིང་དུ་བསྒོམ། ཡང་སྔར་གྱི་གོམས་པ་གང་ཆེ་བའི་རྟོག་པ་སྐྱེ་བའི་དུས་སུ་དེ་ཉིད་ལ་བཟུང་ནས་མཉམ་པར་བཞག་པས་མངོན་ཤེས་འཆར་བ་ཡིན། དེ་ཡང་བསྒོམ་པའི་དུས་སུ་སྤྱོད་ལམ་འདུག་པས་དུབ་ན་འགྲོ་བ་ལ་སོགས་པ་སྤྱོད་ལམ་བཞི་ཆ་མཉམ་དུ་གསུངས། ད་ལྟ་ང་ཤི་ཡང་བྱང་ཆུབ་ཀྱི་སེམས་མི་འཆི་བས། ཁྱེད་རྣམས་ཀྱི་ལུས་ངག་ཡིད་གསུམ་དང་དབྱེ་བ་མེད་པ་འདྲེས་པས་སེམས་ཅན་གྱི་དོན་དུ་འགྱུར་ཏེ། རྗེ་ཕག་མོ་གྲུ་པ་ཡིན། སྣང་སྲིད་འཁོར་འདས་བདག་གཞན་གྱི་ཆོས་ཐམས་ཅད་སེམས་ཉིད་འོད་གསལ་བ་ལས་མེད་པར་འདུག་པ་ལ། ལུས་ཕུང་པོ་ལྔར་གྲུབ་པ་དང༌། ཕྱི་རོལ་གྱི་ཡུལ་སྣང་ཐ་དད་པ་གྲུབ་པའི་རྒྱུ་མཚན་ཅི་ལགས་ཞུས་པས། ཆོས་ཐམས་ཅད་འོད་གསལ་བ་ལས་མེད་པར་རྟོགས་ཀྱང༌། ཕུང་པོ་ལྔ་དང་དེ་ཐམས་ཅད་གྲུབ་པར་བྱེད་པ་དེ། རང་ཉིད་ལ་གོང་དུ་ཞེ་སྡང་ལྟ་བུའི་བག་ཆགས་ཀྱི་ས་བོན་བག་ལ་ཉལ་དུ་གབ་ནས་ཡོད་པ་དེ། རྐྱེན་ཕྱི་རོལ་ཏུ་ཕ་གསོད་མཁན་གྱི་ལག་དམར་ལྟ་བུ་དང་འཕྲད་པའི་དུས་སུ་ཞེ་སྡང་སྐྱེ།

དེ་རྟོག་པ་གཅིག་ནས་གཅིག་ཏུ་བརྒྱུད་པས་དམྱལ་བའི་སྐྱེ་གནས་སུ་ཕུང་པོ་ལྔར་འགྲུབ་སྟེ། སེམས་ཅན་དམྱལ་བའི་ལུས་གང་ཡིན་པ་དེ་གཟུགས་ཀྱི་ཕུང་པོ། སྡུག་བསྔལ་གྱི་ཚོར་བ་བྱུང་བ་ཚོར་བ། དེ་ལ་གཟུང་འཛིན་དུ་མངོན་པར་འདུ་ཤེས་པ་འདུ་ཤེས། ངག་གི་སྨྲེ་སྔགས་འདོན་པ་དང༌། ལུས་ཀྱིས་འདུ་བྱེད་པ་འདུ་བྱེད། དམྱལ་བ་ཕན་ཚུན་གཅིག་ལ་གཅིག་འཐབ་པ་དང༌། རྩོད་པ་ལུས་ཀྱིས་བརྡེག་པའི་མཚོན་ཆ་དང་གཅིག་གིས་གཅིག་གསོད་པ་ལ་སོགས་པ་རྣམས་ཇི་བཞིན་དུ་ཤེས་པས་དང་རྣམ་པར་ཤེས་པ་ཡིན། ཕྱི་སྣོད་ཀྱི་འཇིག་རྟེན་ལྕགས་སྲེགས་ཀྱི་ས་གཞི་ཡང་དེ་དབང་བས་འབྲས་བུར་འགྲུབ་པ་ཡིན། དེ་ཡང་དམྱལ་བ་ཡང་སོས་ཀྱི་ཚེ་དང༌། དེ་ནས་དམྱལ་བ་གཅིག་ནས་གཅིག་ཏུ་ལུས་འགྲུབ་ཚུལ་རྒྱས་པར་གསུངས། གོང་གི་ཞེ་སྡང་དེ་ལྟ་བུ་དེ་བཅུ་ཆོས་ཀྱིས་ཉམས་སུ་བླངས་ན་དམྱལ་བར་སྐྱེས་ནས་དམྱལ་བ་དེ་རྣམས་རྫོགས་པའི་སངས་རྒྱས་ལ་འགོད་པར་བྱེད་པ་ཡིན་གསུངས།། ༈ །།ཆོས་ཐམས་ཅད་ཕྱག་རྒྱ་ཆེན་པོར་ཇི་བཞིན་དུ་རྟོགས་ཀྱང༌། སྔོ་ཚོད་ལྟ་བུ་མདུན་ན་ཡོད་པ་དེ་བསྒྱུར་ཡང་མི་འགྱུར་བའི་རྒྱུ་མཚན་ཅི་ལགས་ཞུས་པས། སྔོ་ཚོད་ལྟ་བུ་དེ་བསྒྱུར་བར་བྱེད་པ་ལ་ཕྱི་རོལ་གྱི་སྣང་བ་ཕྱི་དོན་རྟག་པ་ཞིག་ཡོད་པར་འདོད་པ་དེ་རྣམས་ལུང་གི་རྗེས་སུ་མ་འབྲངས་པར། དཔེར་ན་མཎྜལ་འདི་སེམས་མིན་ཏེ། དེ་ཡིན་ན་སེམས་གཞན་ཞིག་ཏུ་བསྒྱུར་བའི་དུས་སུ་མཎྜལ་དེ་ཡང་འགྱུར་དགོས་ཟེར་ནས་རྒོལ་བ་དེ་ལྟ་བུ་གཏོང་བ་རྣམས་མྱོང་བ་མེད་པས་མ་རིག་པ་སྨྲ་བ་ཁོ་ནར་ཟད་དེ། རང་ཉིད་རྣལ་འབྱོར་པ་ནང་དུ་སེམས་རྩེ་གཅིག་པར་དགོངས་སུ་བཅུག་ན། དཔེར་ན་སའི་ཏིང་ངེ་འཛིན་ལ་རྩེ་གཅིག་ཏུ་གོམས་ནས་རྟེན་ལུས་ཀྱང་སར་འགྱུར་ཏེ། དེ་བརྐོས་ཀྱང་རྨ་འབྱུང་དེ་བླ་མ་དམ་པ་ཞིག་གིས་ཆུར་བསྒོམས་ཤིག་བྱས་ན་ཆུར་འགྱུར། དེ་བཞིན་དུ་མཎྜལ་དེ་ཡང་དེ་ཁོ་ན་བཞིན་དུ་སངས་རྒྱས་ལ་སོགས་པ་གང་བསྒོམ་བསྒོམས་སུ་འོང་སྟེ།

དེ་ལྟ་བུ་དེ་རྣམས་འཇིག་རྟེན་པའི་ཏིང་ངེ་འཛིན་ཟེར། འཇིག་རྟེན་ལས་འདས་པ་སེམས་ཉིད་ཀྱི་ངོ་བོ་མཐོང་བ་དེ་ལ་མཆོག་གི་དངོས་གྲུབ་ཟེར། དེས་ན་ནང་དུ་སེམས་ཉིད་ཀྱི་གཤིས་དེ་ལ་གོམས་ན་སྔོ་ཚོད་ལྟ་བུ་དེ་ཡང་རླུང་མེ་སྦུད་སྦར་དང་དམ་ཚིག་དང་ཡེ་ཤེས་ཀྱི་བདུད་རྩི་གཉིས་སུ་མེད་པར་བསྲེས་ནས་བྱིན་གྱིས་བརླབས་ན། དེ་དངོས་གྲུབ་ཀྱི་རྫས་སུ་ཐུན་མོང་མིན་པར་འགྲོ་སྟེ། གྲུབ་ཆེན་བརྒྱད་ཀྱི་དངོས་གྲུབ་གང་འདོད་ཀྱང་འགྲུབ་པ་ཡིན། དེ་ཡང་དམ་ཚིག་གི་རྫས་བདུད་རྩི་རིལ་བུ་ལྟ་བུ་ཡིན་ན་དང་པོ་བླ་མ་ལ་དབུལ། གཉིས་པ་རྡོ་རྗེ་སྤུན་ལ་བགོ་བ་དང་རང་ཉིད་ཀྱིས་ལོངས་སྤྱད་པ་བྱ་བར་གསུངས། དེ་ལྟ་བུར་གྱུར་པ་དེ་ནང་དུ་ཏིང་ངེ་འཛིན་ལ་གོམས་པ་ཆུང་བས་ལན་པ་ཡིན། དེས་ཕྱི་རོལ་ཏུ་སྭ་བྷཱ་ཝས་སྟོང་པ་ཉིད་ཅིག་ཕར་ལ་བསྒོམས་པ་ཙམ་མ་གཏོགས་པ་གཤིས་ཡིན་པར་མ་རྟོགས་པ་ལྟ་བུ་ཡིན། ཏིང་ངེ་འཛིན་ལ་གོམས་པ་ཆེ་ན་ཕྱི་རོལ་གྱི་སྣང་བ་རྣལ་འབྱོར་པས་གང་བྱིན་གྱིས་བརླབས་སུ་འོང་སྟེ། དགྲ་བཅོམ་པ་གྱད་བུ་ནོར་གྱིས་ཁོང་རང་གི་གདུང་ནམ་མཁའ་ལ་བཞུགས་པའི་གདུང་གི་ལྷག་མ་མར་ས་ལ་མ་བྲུལ་བར་དུད་པ་དང་མེ་མེད་པར་བྱིན་གྱིས་བརླབས་པ་ལྟ་བུ་དང༌། འོད་བསྲུང་གིས་གདུང་བཅོམ་ལྡན་འདས་མགོན་པོ་མ་བྱོན་བར་དུ་བཞུགས་པར་བྱིན་གྱིས་བརླབས་པ་ལྟ་བུ་དང༌། ཀུན་དགའ་བོས་རྩོད་པ་ཞི་བར་བྱ་བའི་ཆེད་དུ་ཆུ་བོ་གངྒཱའི་སྟེང་དུ་གདུང་བཞུགས་པས། ཆུ་ཕར་ཁ་ཚུར་ཁ་གཉིས་སུ་གདུང་ཕྱེད་ཕྱེད་དུ་འོང་བར་བྱིན་གྱིས་བརླབས་པ་ལྟ་བུ་རྣམས་ཡིན་གསུངས།། ༈ །།ལ་སྟོད་དམར་པོ། བླ་མ་ཚལ་པ། ལོ་རོ་ཆུས་ཁྱེར་རིན་པོ་ཆེ་པ་རྣམས་རླུང་སེམས་ཀྱི་ཚོགས་པའི་འདུག་ལུགས་གཅིག་པ་ཡིན་གསུངས་པས་ཇི་ལྟར་གཅིག་པ་ཞིག་ཐུགས་ལ་འདོགས་པར་ཞུ་ཞུས་པས། ཐུགས་དམ་ལ་མཉམ་པར་ཞོག་ལ་ཡི་གེ་བརྒྱ་པ་ཚར་ཉི་ཤུ་རྩ་གཅིག་རེ་གྲོངས་གསུངས་ནས། བསམ་པ་ཚན་ཆེ་བ་དེས་ལུས་དང་སྣང་བ་བྱིན་གྱིས་བརླབས་པ་ཡིན།

དེས་གོ་བར་གྱིས་གསུངས། དེ་ལ་ལོ་རོ་ཆུས་ཁྱེར་དེ་ཕ་སྤུན་རྣམས་ཀྱིས་གསོད་པའི་གྲོས་མདུན་མ་བྱེད་པའི་ཆང་འཐུང་བ་ཚོར་བ་ལ། ཤིན་ཏུ་དཔའ་བས་མི་བདུན་ཕར་ལ་བསད་ནས་བྲོས་པ། ཆུ་ཆེན་པོ་ཞིག་ལ་བརྒལ་བས་ཀྱང་ཆུས་མ་ཁྱེར་བ་དེ་ཞེ་སྡང་གི་བསམ་པ་ཚན་པོ་ཆེ་དེའི་སྟོབས་ཡིན། ཚལ་པ་དང་གཉིས་པོ་ནི་ཇི་ལྟར་ཡིན་མ་འཚལ། ང་ཡང་རི་ཁྲོད་དུ་བསྒོམ་པའི་དུས་སུ་བསམ་པ་ཚན་པོ་ཆེ་ཡོད་པ་ཡིན་ཏེ། འདོད་ཆགས་ཀྱང་ཁྱེད་རྣམས་ཕྱོགས་གཅིག་ཏུ་བཞག་པ་བས་ཆེ་བ་ཡིན་ཡང་ང་རྗེ་ཕག་མོ་གྲུ་པའི་རྣམ་པར་ཐར་པ་ཚུལ་ཁྲིམས་དང་བྱང་ཆུབ་ཀྱི་སེམས་ཀྱིས་བསམ་པ་དེ་ལྟ་བུ་དེ་དབང་བྱས་པས་ད་ལྟའི་འདི་ཚོད་ཙམ་དེ་དུས་དེར་ང་རང་གིས་བྱས་པས་བྱུང་བ་ཡིན། ཡང་དགེ་བཤེས་ཨར་བུད་མེད་དང་ལྷན་ཅིག་ཉལ་བའི་དུས་སུ་དེར་ཡང་འདོད་ཆགས་ཚན་ཆེན་པོ་མ་སྐྱེས་པ་མིན་ཏེ། དེའི་དབང་དུ་མ་སོང་བས་ཕྱིས་བོད་ཁམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་དར་བ་རྣམས་ཁོང་ལ་མ་ཐུག་པ་གཅིག་ཀྱང་མེད་པས། འགྲོ་བ་ལ་ཕན་པ་དེ་ཚོད་ཙམ་ཞིག་བྱུང་བ་དེས་བྱུང་བ་ཡིན། དེ་ལ་བསམ་པ་ཚན་ཆེ་བ་དེ་ལ་ཞེ་སྡང་ཞེས་བྱ། སྙིང་ཁམས་ཞེས་བྱ་སྟེ། དེ་ལྟ་བུ་དེ་རྟོག་པའི་དུས་སུ་ཏིང་ངེ་འཛིན་གྱི་སྟོབས་སུ་འོང་བ་ཡིན། དེས་ཡོན་ཏན་གྱི་ཚོགས་ཐུག་པ་མེད་པ་བསྒྲུབ་པ་ཡིན་པས། དེ་བཞིན་དུ་གོ་བར་བྱ་གསུངས།། ༈ །།གསང་སྔགས་གསར་རྙིང་གཉིས་ཀྱི་ཁྱད་འདི་རིན་པོ་ཆེ་བཞེད་དམ་མི་བཞེད་བཞེད་ན་གང་ལགས་ཞུས་པས། སློབ་དཔོན་རྒྱལ་པོ་ཇོ་སྲས་ཀྱི་ཞལ་ནས་སློབ་དཔོན་པདྨ་ཕན་ཆད་ཞེ་སྡང་འདུལ་བ་གཙོ་བོར་སྟོན་པའི་མཛད་པ་རྙིང་མ། རྗེ་མར་པ་ལོ་ཙཱ་བ་ཕྱིན་ཆད་འདོད་ཆགས་དང་གཏི་མུག་ལ་གནད་དུ་བསྣུན་ནས་འདུལ་བ་གཙོ་བོར་མཛད་པ་གསར་མ་ཡིན་གསུངས་པས་ང་ཡང་དེ་ལ་འཇུ་བ་ཡིན་གསུངས།། ༈ །།ཆོས་ཐམས་ཅད་གཉིས་སུ་མེད་པར་རྟོགས་པའི་གང་ཟག་དེས་མཉམ་པ་ཉིད་དུ་རྟོགས་པའི་རྟོགས་པ་དེ་ཉིད་རྒྱུ་འབྲས་སུ་འབྱུང་ན་ཇི་ལྟར་འབྱུང་ལགས་ཞུས་པས།

འདི་ལ་ཚིགས་སུ་བཅད་པ་འདིའི་དོན་གཟུང་བས། མཁས་པས་ས་དང་གསེར་ཕྱེ་སྟེ། །བྱ་བ་ཡིན་པས། མཁས་པ་བླ་མ་དམ་པ་ཡིན་པས་དང་པོ་སེམས་ཉོན་མོངས་པ་དང་རྣམ་རྟོག་གི་དྲི་མ་ས་དང་འདྲ་བ་རྣམས་དང་ཕྱེ་ནས། སེམས་ཉིད་འོད་གསལ་དྲི་མ་མེད་པ་གསེར་ལྟ་བུར་རྟོགས་པ་དེས། གསེར་གྱིས་ལྕགས་རྣམས་གསེར་དུ་བསྒྱུར་བྱ་བ་ཡིན་པས་གཉིས་སུ་འཛིན་པའི་ཆོས་ཐམས་ཅད་བསལ་གཞག་མེད་པ་མཉམ་པ་ཉིད་ཆོས་ཀྱི་སྐུར་རྟོགས་པ་ལ་ཟེར་ལ། དེ་ཚེ་གསེར་ལས་མ་གཏོགས་པའི་ལྕགས་རྣམས་རྙེད་པར་མི་འགྱུར་རོ་བྱ་བ་ཡིན་པས། དཔེར་ན་རིན་པོ་ཆེ་གསེར་གྱི་གླིང་དུ་ས་རྡོ་མི་རྙེད་པ་བཞིན་དུ། ཆོས་ཐམས་ཅད་མཉམ་པ་ཉིད་དུ་རྟོགས་པའི་དུས་སུ་གང་དང་གང་མཐོང་བ་དེ་དང་དེ་ཉིད་དུ་འགྱུར་བས། ཉོན་མོངས་པ་རྣམ་པར་རྟོག་པ་ལམ་སྤང་བར་བྱ་བའི་ཆོས་མི་རྙེད། དེ་ལ་སྐུ་དང་རྒྱན་སོགས་ཀྱིས། །རང་གཞན་དོན་གྲུབ་དགའ་བར་བྱེད། །བྱ་བ་ཡིན་པས་གསེར་ལ་སངས་རྒྱས་ཀྱི་སྐུ་ནས་སེམས་ཅན་གྱི་གཟུགས་དང་རྒྱན་རྣམ་པ་སྣ་ཚོགས་པས་རང་གཞན་རྒྱན་པ་དང་འདྲ་བར་མཉམ་པ་ཉིད་དུ་རྟོགས་པ་དེ་ཉིད་རྒྱུར་བྱེད་པ་དང༌། འབྲས་བུར་བྱེད་པ་དང༌། འདས་པའི་དུས་མ་འོངས་པར་བྱིན་གྱིས་རློབ་པ་དང༌། མ་འོངས་པ་ད་ལྟར་དུ་བྱིན་གྱིས་རློབ་པ་དང༌། སྟོང་གསུམ་ཡུངས་འབྲུར་འཛུད་པ་དང༌། བ་སྤུའི་ཁུང་བུ་གཅིག་ལ་དུས་གསུམ་གྱི་བསྐལ་པ་དཔག་ཏུ་མེད་པའི་ཚད་སྙེད་དུ་བྱིན་གྱིས་རློབ་པར་བྱེད་པ་ཡིན་ཏེ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། །ཞེས་གསུངས་པ་ལྟ་བུ་ཡིན་པས། ཀུན་ཏུ་བཟང་པོའི་སྟོང་ཉིད་རྒྱུ་འབྲས་སུ་བླ་མ་རིན་པོ་ཆེ་དང་སློབ་དཔོན་འཕགས་པས་བཞེད་པས་མཉམ་པ་ཉིད་རྒྱུ་འབྲས་སུ་དེ་ལྟར་འབྱུང་བ་ལགས་གསུངས།། ༈ །།རོ་གཅིག་གི་རྟོགས་པ་ཡོད་པ་ཞིག་གིས། སེམས་བསྐྱེད་ནས་དགེ་བའི་རྩ་བ་མ་བསྔོས་བར་དུ་རྟོག་པ་གཞན་གྱིས་བར་དུ་ཆོད་ན་སེམས་བསྐྱེད་གཞི་ནས་བྱ་དགོས་སམ།

དགེ་སྦྱོར་དང་སེམས་བསྐྱེད་ཀྱི་སྟོབས་བར་དུ་མི་ཆོད་པ་ལགས་ཞུས་པས། འདི་ལ་གཉིས་སྤྱིར་སེམས་བསྐྱེད་པ་ཙམ་ལ་ཡང་བསོད་ནམས་ཐུག་པ་མེད་པ་ཡིན། བྱེ་བྲག་ཏུ་རྟེན་འབྲེལ་ཞིག་སྒྲིག་པ་ཡིན་ན་རྟོག་པས་བར་དུ་ཆོད་དུ་མི་རུང་སྟེ། དཔེར་ན་ང་རི་ཁྲོད་དུ་ཆས་ལ་སྒྲུབ་པ་ཞིག་བྱ་སྙམ་ན། དེའི་གནས་དེའི་མི་དང་མི་མ་ཡིན་པ་ཐམས་ཅད་དབང་དུ་སྡུད་དགོས་ཏེ། དེ་ཡང་དང་པོ་ཡུལ་དེའི་མི་མ་ཡིན་པ་ལ་བྱམས་པ་ཚད་མེད་པ་བསྒོམ། དེ་ནས་སྙིང་རྗེ་ཚད་མེད་པ་ཡུན་རིང་དུ་བསྒོམ། དེ་ནས་དེས་གཙོ་བོ་བྱས་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱ་སྙམ་དུ་སྙིང་ཐག་པ་ནས་བསྒོམ། དེ་ནས་རྟོག་པས་བར་མ་ཆོད་པར་བསྒྲིམས་ཏེ། སྒྲིམ་པའི་ཚད་ཁབ་མིག་ཏུ་སྐུད་པ་རྒྱུ་བའམ། གཞུ་བདུང་བ་ལྟར་མ་ཡེངས་པར་ཡི་དམ་ལྷ་དང་བླ་མ་དང་ཕྱག་རྒྱ་ཆེན་པོ་ལ་རོ་མྱོང་བར་བྱ་སྟེ། འཁྲུལ་འཁོར་ཡང་ཉལ་བ་དང༌། བསྙེས་པ་དང༌། འགྲོ་བ་ལ་སོགས་པས་ཀྱང་མི་འོང་བས་བཅོམ་ལྡན་འདས་ཀྱིས་མཐའ་ཐམས་ཅད་དང་བྲལ་བ་སྐྱོན་མེད་པ་སྐྱིལ་ཀྲུང་དུ་གསུངས་པས། སྐྱིལ་ཀྲུང་ལེགས་པར་བཅས་ནས། ལམ་དུ་བཏང་བ་ལ་སོགས་པ་གོང་གི་ཆོས་ལྔ་པོ་ལ་རྣམ་རྟོག་གིས་སྐད་ཅིག་ཀྱང་བར་མ་ཆད་པར་བྱ་དགོས། དེ་ལྟར་བྱས་པས་རང་ཉིད་ཀྱི་དོན་དེ་འགྲུབ་པ་ཡིན་ཏེ། བཅུ་ཆོས་ལ་སོགས་པའི་ཡོན་ཏན་གཞན་དག་བསྒྲུབ་པའི་རྟེན་འབྲེལ་སྒྲིག་ན་ཡང་དེ་བཞིན་དུ་ཤེས་པར་བྱ་གསུངས།། ༈ །།ཕ་རོལ་ཏུ་ཕྱིན་པར་སངས་རྒྱས་ཀྱི་ཞིང་ཡོངས་སུ་དག་པར་མ་བྱས། སེམས་ཅན་ཡོངས་སུ་སྨིན་པར་མ་བྱས་པར། ཡང་དག་པའི་མཐའ་མངོན་དུ་མི་བྱེད་པའམ་རྫོགས་པའི་བྱང་ཆུབ་ཏུ་སངས་རྒྱ་བར་མི་བྱེད་པར་གསུངས་པའི་རྒྱུ་མཚན་ཅི་ལགས་ཞུས་པས། འདི་ལ་གཉིས་ཡིན་ཏེ་ཉན་ཐོས་རྣམས་ཀྱིས་དང་པོར་བདག་ཉིད་སེམས་དག་པའམ་ཉེ་བར་ཞི་བ་མྱུར་དུ་ཐོབ་པར་བྱེད་པ་ཡིན་ཏེ། དེ་ལྟར་མི་བྱ་བར་དང་པོར་སེམས་ཅན་ཐམས་ཅད་ཀྱི་དོན་དུ་ཐུགས་བསྐྱེད་ནས་དེ་རྣམས་རྫོགས་པའི་སངས་རྒྱས་ཐོབ་པར་བྱེད་པ་དང༌།

སངས་རྒྱས་ཀྱི་ཞིང་ཡོངས་སུ་དག་པར་བྱེད་པའམ། དགེ་བའི་རྩ་བ་སྣ་ཚོགས་བསྐྲུན་པར་བྱེད་ནས་གདོད་བདག་ཉིད་རྫོགས་པའི་བྱང་ཆུབ་ཏུ་འཚང་རྒྱ་བར་བྱེད་པ་དེ་ལྟ་བུ་ལ་གསུངས་པ་ཡིན་གསུངས།། ༈ །།གཏི་མུག་རྩ། ཞེ་སྡང་རླུང༌། འདོད་ཆགས་ཐིག་ལེ་གསུངས་པར་འདུག་པས་དེ་གསུམ་དག་པའི་དུས་སུ་འབྲས་བུ་གང་ཐོབ་པ་ལགས་ཞུས་པས། གཏི་མུག་རྩ་བྱ་བའི་གོ་བར་རང་གི་ལུས་ཧྲིལ་པོ་འདི་ཡང་ཡིན་མོད་ཀྱི་གཟུང་བ་དང་འཛིན་པ་གཉིས་པོ་དེ་ལ་ཟེར་བ་ཡིན་པས། གཟུང་འཛིན་གཉིས་ཀྱིས་བསྡུས་ཚད་གཏི་མུག་ཡིན་ཏེ་དག་པའི་དུས་སུ་འབྲས་བུ་ཆོས་ཀྱི་སྐུ་ཐོབ་པ་ཡིན། འདོད་ཆགས་ཡུལ་ལ་སྐྱེ་བ་དེ་ཁམས་བྱང་ཆུབ་སེམས་ཀྱི་ཐིག་ལེའི་སྟོབས་འཕེལ་བས་དེ་ལྟར་དུ་འོང་བ་ཡིན། དེ་རྣམ་པར་དག་པའི་འབྲས་བུ་དེ་བདེ་བ་ཆེན་པོའི་ལོངས་སྤྱོད་རྫོགས་པའི་སྐུ་ཐོབ་པ་ཡིན། ཞེ་སྡང་རླུང་ཡིན་ཏེ་རླུང་གི་སྟོབས་རྒྱས་པས་ཞེ་སྡང་སྐྱེ་བ་ཡིན། དེ་དག་པ་ལས་བྱང་ཆུབ་ཀྱི་སེམས་སམ་སྤྲུལ་པའི་སྐུ་ཐོབ་པ་ཡིན་གསུངས།། ༈ །།འཕོ་བ་བྱེད་པའི་དུས་སུ་བླ་མ་གདན་བཞི་བརྩེགས་དང་བཅས་པ་བསྒོམ་དགོས་པ་ཡིན་གསུངས་པའི་རྒྱུ་མཚན་ཅི་ལགས་ཞུས་པས། འདི་ལ། གང་གིས་ཅི་འདྲའི་ལས་བྱས་པ། །དེ་འདྲའི་འབྲས་བུ་འབྱུང་བར་འགྱུར། །བྱ་བ་ཡིན་ཏེ་བླ་མའི་གདན་དེ་བཞིན་དུ་བསྒོམས་པས། གདན་དེ་ཉིད་སློབ་མ་གང་ཡིན་པ་དེར་འོང་བ་ཡིན་ཏེ། དེས་རང་ཉིད་ལ་ཕན་པ་དང་བདེ་བ་དཔག་ཏུ་མེད་པ་འབྱུང་བ་ཡིན་ཏེ། དེ་ལྟར་མ་བསྒོམས་ན་རྣལ་འབྱོར་པ་སྒབ་ངན་པར་འོང་བ་ཡིན་ཏེ། གཞན་ལ་ཕན་པ་ཆུང་བ་ཡིན་པས། མདོར་ན་བླ་མ་ལ་ཞབས་འབྲིང་དང་ཞབས་ཏོག་ཇི་ལྟར་བྱས་པའི་རྒྱུ་འབྲས་སོ་སོར་འབྱུང་བ་ཡིན། འདི་མྱོང་བས་གྲུབ་པ་ཡིན་པས་ཤིན་ཏུ་གལ་ཆེ་བས་ནན་ཏན་གྱིས་གསུངས།། ༈ །།རི་ཁྲོད་ལ་སོགས་པ་འགའ་ཞིག་ཏུ་བྱམས་པ་ལ་སོགས་པ་ཏིང་ངེ་འཛིན་ཁྱད་པར་དུ་འཕེལ་བར་འོང་བར་འདུག འགའ་ཞིག་ཏུ་འོད་གསལ་གྱི་དགེ་སྦྱོར་འཕེལ་བར་འོང་ལ།

འགའ་ཞིག་ཏུ་ཤེས་པ་དགེ་སྦྱོར་ལ་བཀོལ་ཏུ་མི་བཏུབ་པར་འོང་བར་འདུག་པས་དེའི་རྒྱུ་མཚན་ཅི་ལགས་ཞུས་པས། བློ་དགེ་སྦྱོར་ལ་འགྲོར་མི་བཏུབ་པའི་རྒྱུ་དེ་གོང་དུ་རྟོག་པ་གཉའ་རེངས་སུ་ཤོར་བས་ལན་པ་ཡིན། དེ་བཞིན་དུ་དང་པོར་བྱམས་པའི་རྟོག་པའི་མྱོང་བ་བག་ཙམ་ཞིག་སྐྱེས་ན་དེའི་ཏིང་ངེ་འཛིན་འཕེལ། འོད་གསལ་ལ་སོགས་པ་ཡང་དེས་འགྲེ་ཤེས་པར་བྱེད་དགོས་ཏེ། དང་པོའི་མདུན་པའམ་ཉམས་ལེན་གང་ཡིན་གནད་ཆེ་བ་ཡིན་གསུངས།། ༈ །།ཡི་དམ་གྱི་ལྷ་ཞིག་སྒོམ་པར་བྱེད་པ་ལ་སེམས་དཔའ་གསུམ་བརྩེགས་སུ་བསྒོམ་དགོས་པའམ་འོང་བའི་རྒྱུ་མཚན་ཇི་ལྟར་ལགས་ཞུས་པས། དེ་བབས་ཡིན་ཏེ་བདག་གི་ལུས་འདི་ཡང་དག་པར་རྫོགས་པའི་སངས་རྒྱས་ཡིན་ཏེ། དེ་ལ་དམ་ཚིག་སེམས་དཔའ་ཟེར། དེའི་ཐུགས་དེ་ཉིད་བླ་མ་དམ་པར་འོང་བ་ཡིན་ཏེ་དེ་ལ་ཡེ་ཤེས་སེམས་དཔའ་ཟེར། དེའི་ཐུགས་ཀར་རྡོ་རྗེ་རྩེ་ལྔ་པ་བསྒོམ་པ་དེ་རྡོ་རྗེ་སེམས་དཔའ་ཟེར། དེ་བས་ཀྱང་ཕྲར་སོང་ནས་ས་བོན་གྱི་རྣམ་པ་རྡོ་རྗེའི་ལྟེ་བ་ལ་ཉི་ཟླའི་གའུ་སྲན་མའི་ཕྱེད་གཤགས་ཙམ་གྱི་དབུས་སུ་ཧཱུྂ་བསྒོམ། དེ་ལ་ཏིང་ངེ་འཛིན་སེམས་དཔའ་ཟེར་བ་ཡིན་གསུངས།། ༈ །།གསང་སྔགས་སུ་ཆགས་བཅས་དང་ཆགས་བྲལ་གྱི་ལམ་གཉིས་ཀྱི་དབང་དུ་བྱས་པས། གཏུམ་མོ་བསྒོམ་པ་ལྟ་བུ་ལ་མཚོན་ན་དགའ་བ་བཞི་བརྩིར་བཏུབ་བམ་ཞུས་པས། འདི་ལ་ཁྱེད་རྣམས་ཀྱིས་འདི་བཞིན་དུ་སྨྲ་བར་མི་བྱ་བར། གསང་སྔགས་སུ་ཆགས་བཅས་ཕོ་ཉའི་ལམ་བྱ་བ་ཡིན་ཏེ། ལས་རྒྱ་ལ་བརྟེན་པའི་ཐབས་ཡིན་པས་དེ་རལ་སྐོར་དང་འདྲ་བར་གསུངས། ཆགས་བྲལ་བླ་མའི་ལམ་བྱ་བ་ཡིན་པས་བླ་མ་ལ་མོས་གུས་བྱས་པས་རྟོགས་པ་རྒྱུད་ལ་སྐྱེ་བ་དང༌། གྲོལ་ལམ་པའི་དབང་དུ་བྱས་པས་གཏུམ་མོ་བསྒོམ་པ་ལས་རྒྱའི་དོད་ཡིན་ཏེ། དེ་ལ་དགའ་བ་བཞི་བརྩི་བར་འདོད་ན། གཏུམ་མོ་བསྒོམས་པས་ལུས་ལ་བདེ་བ་ཅུང་ཟད་སྐྱེས་པ་དང༌། དེ་བས་ཆེར་སྐྱེས་ནས་ལུས་ཐམས་ཅད་བདེ་བའི་རང་བཞིན་དུ་གྱུར་པ་དང༌།

སྣང་སྲིད་ཐམས་ཅད་བདེ་བའི་རང་བཞིན་དུ་ཤར་བ་རྣམས་དང་རིམ་གྱིས་སྦྱོར་བ་ཡིན་ལ། དེ་དག་ཐམས་ཅད་སྟོང་པ་ཉིད་དུ་རྟོགས་པ་ནི་སྤྲོས་མེད་ལྷན་ཅིག་སྐྱེས་པའི་དགའ་བ་བྱ་བ་ཡིན་གསུངས།། ༈ །།དུས་འགའ་ཞིག་ཏུ་འབད་རྩོལ་བྱ་མི་དགོས་པར་དགེ་སྦྱོར་འཕེལ་བར་འོང་བར་འདུག་པ་ལ། ལན་རེའི་དུས་སུ་འབད་པ་དྲག་པོ་བྱས་ཀྱང་མི་འཕེལ་བར་འདུག་པས་དེའི་རྒྱུ་མཚན་ཅི་ལགས་ཞུས་པས། འདི་ལ་དེ་བཞིན་གཤེགས་པའི་གསུང་རབ་ཏུ་ལུས་འདི་ལ་དྲན་པ་ཉེ་བར་འཇོག་པ་ལ་མི་གཙང་བའི་རྫས་སུ་ཤེས་པའི་དུས་དང༌། ཤེས་པ་དེ་ཉིད་ཀྱི་རྒྱུན་ལ་དྲན་པ་བརྟན་པས་དྲན་པའི་དུས་དང༌། དེ་ཇི་ལྟ་བ་བཞིན་མངོན་དུ་གྱུར་པ་ལ་མཐོང་བའི་དུས་ལ་སོགས་པ་དུས་གསུམ་དུ་གསུངས་ནས་འདུག དེ་གསང་སྔགས་ལ་ཚུར་བསྒྲེས་ནས་སངས་རྒྱས་སུ་བསྒོམ་པར་བྱ་བ་ལ་ཡང་ཚུལ་ལུགས་དེ་དང་འདྲ་སྟེ། མདོར་ན་དགེ་སྦྱོར་མ་འཕེལ་བའི་དུས་དེར་དགེ་སྦྱོར་ཤེས་པ་དང་དྲན་པའི་དུས་གཉིས་ཡོད་ཀྱང་མཐོང་བའི་དུས་དེར་མ་སོང་བས་ལན་པ་ཡིན་པས། དེ་ལ་དགེ་སྦྱོར་དེ་ཉིད་ཀྱི་དྲན་པའི་རྒྱུན་བསྲིང་ཞིང་སྤྱོད་ལམ་བཞི་ཆ་མཉམ་པ་དང༌། དགེ་སྦྱོར་མ་འཕེལ་བའི་དུས་སུ་ཡང༌། དེ་ཉིད་ལས་གཞན་པའི་དགེ་སྦྱོར་མེད་པར་ཤེས་པར་བྱས་པས་མཐོང་བའི་དུས་སུ་འགྱུར་བ་ཡིན་གསུངས།། ༈ །།རང་རིག་སྤྲོས་དང་བྲལ་བར་ཁྱེད་ཀྱིས་ཤེས་མོད་ཀྱང༌། །ལུས་དང་སྣང་བའི་དངོས་པོ་ད་རུང་ཤེས་པ་མེད། །གསུངས་པས། རིག་པ་སྤྲོས་དང་བྲལ་བར་རྟོགས་པའི་དུས་སུ། ལུས་དང་སྣང་བ་ཡང་སེམས་ལས་གཞན་པ་མེད་པའི་གནད་ཀས་རྟོགས་པ་མཐོང་བ་ལ་མི་རྟོགས་པའི་རྒྱུ་མཚན་ཅི་ལགས་ཞུས་པས། ལུས་དང་སྣང་བ་ལ་སོགས་པ་རྣམས་ཀྱང་རང་གི་སེམས་མ་གཏོགས་པ་གཞན་མེད་མོད་ཀྱི། འོན་ཀྱང་རང་གི་སེམས་ཡིན་པར་མ་ཤེས་པས་ལན་པ་ཡིན་མོད། རང་གི་རིག་པ་སྤྲོས་པ་དང་བྲལ་ཙམ་པའི་དགེ་སྦྱོར་ཞིག་ཡོད་ཀྱང༌། ཕྱི་རོལ་ཏུ་དམག་འདྲེན་པའི་ཡུལ་དགྲ་ཞིག་མཐོང་བར་སྣང་བ་དེ་རང་ཉིད་ཡིན་པར་ཤེས་ན།

རང་ལ་ཞེ་སྡང་གི་དམག་ག་ལ་འདྲེན་ཏེ། དུས་དེང་སང་གི་བླ་མ་སངས་རྒྱས་རིན་པོ་ཆེ་རྣམས་ཀྱིས་སྣང་བ་རང་སེམས་ཡིན་པ་སྐད་ཟེར་ཞིང་དམག་དང༌། དམུ་་་་་་མ་རུངས་པ་ཁོ་ན་བྱེད་པར་འདུག་སྟེ། ཀྭ་ཨ་མ་ཨ་ཛི་ང་རེ་འཇིགས། །དུས་དེང་སང་གི་སངས་རྒྱས་རིན་པོ་ཆེ། །བཏགས་པའི་མིང་དུ་མི་འདུག་རེ། །བདག་འཛིན་གྱི་མངའ་ཐང་མི་མཐོ་རེ། །གཟུང་འཛིན་གྱི་གདོས་སུ་མ་ཆུད་རེ། །ཁྱེད་ཀྱི་སྟོང་ཉིད་འདི་འདྲ་ན། །གཞན་གྱི་དངོས་འཛིན་ཅི་འདྲ་ཨང༌། །དེ་གོའམ་ཤེས་སམ་སྒོམ་ཆེན་ཀུན། །དཔལ་འབྲི་གུང་པ་ལ་ཞུས་པ་ལགས།། ༈ །།འོག་མིན་གྱི་གནས་སུ་བྱང་ཆུབ་ཀྱི་སེམས་གཉིས་བསྒོམ་པ་དང༌། རང་སེམས་གཉིས་སུ་མེད་པར་རྟོགས་པ་གཉིས་ལ་ཁྱད་ཡོད་དམ་ཞུས་པས། འོག་མིན་ལ་གསུམ་ཡིན་ཏེ། གཟུགས་ཁམས་ཀྱི་གནས་གཙང་མའི་འོག་མིན་ན་དབང་ཕྱུག་ཆེན་པོའི་གནས། གཞན་འོག་མིན་བྱ་བ་སངས་རྒྱས་དང་བྱང་ཆུབ་སེམས་དཔའ་ཤ་སྟག་གི་གནས་ཡོད་དེ། དེ་ན་དབང་ཕྱུག་ཆེན་པོས་མདོ་རྒྱ་ཆེ་རོལ་པ་ཞུས་པ་དང༌། འཇིག་རྟེན་གྱི་བདེ་སྐྱིད་ཐམས་ཅད་ཁོ་ལས་འབྱུང་ཞིང་ས་བཅུ་པ་ཡིན། དེ་ཉན་རང་དང་མ་འདྲེས་པའི་གནས་ཞིག་ཡོད་པར་གདའ། གཉིས་པ་དཔལ་ནཱ་རོ་པ་ལ་སོགས་པའི་བཞེད་པས་རང་གི་སྤྱི་གཙུག་ཚངས་པའི་བུ་ག་ལ་ཟེར་ཏེ། འཕོ་བ་བྱེད་པ་ལ་སྦྱོང་བའི་དུས་སུ་ཀྵ་ཡིག་གིས་བཀག་ནས་ལས་ལ་སྦྱོར་བའི་དུས་སུ་སེལ་བ་ཡིན་ཏེ། དེ་ནས་འཕོས་པས་འོག་མིན་དུ་བྱང་ཆུབ་སེམས་དཔར་སྐྱེ་གསུངས། གསུམ་པ་བབས་གནས་ལུགས་ཀྱི་འོག་མིན་གཤའ་མ་དེ་བྱང་ཆུབ་ཀྱི་སེམས་རྣམ་པ་གཉིས་སམ། འཁོར་འདས་གཉིས་དུས་གསུམ་ལ་སོགས་པ་མཉམ་པ་ཉིད་དུ་རྟོགས་པ་དེ་ག་རྡོ་རྗེ་འཆང་ངམ། རྣམ་པར་སྣང་མཛད་ཟེར་ཏེ། དེའི་སྐུ་ལ་ཞིང་ཁམས་ཐམས་ཅད་སྣང་ཞིང༌། ཞིང་ཁམས་ཐམས་ཅད་དུ་སྐུས་ཁྱབ་པ་ཡིན་ཏེ། སྟོན་པ་དེ་ལྟ་བུ་ལ་འཁོར་བྱང་ཆུབ་སེམས་དཔའ་རྣམས་ལ་ཆོས་ཟབ་མོ་དྲིས་པས། དེ་དག་མཉམ་པ་ཉིད་དུ་སྣང་བར་བྱེད་པ་དང༌།

དུས་རྒྱུན་ཆད་པ་མེད་པ་དང༌། གནས་ཐམས་ཅད་ཀྱང་མཉམ་པ་ཉིད་དུ་རྟོགས་པའི་གནས་དེར་ཆོས་གཉིས་སུ་མེད་པ་མཉམ་པ་ཉིད་དུ་གསུངས་པ་ཡིན་གསུངས།། ༈ །ཁམས་ཤིན་ཏུ་རྒྱས་ན་དགྲམ་པའི་ཐབས་ཇི་ལྟར་བགྱི་ཞུས་པས། འདི་ལ་ཁྱེད་རྣམས་ལ་ཚིག་ངན་ཞིག་སྨྲས་ན་གོ་བ་ལེན་ནམ་གསུངས། ལེན་ལགས་ཞུས་པས། གཤའ་མར་བསྒོམས་ན་འདོད་ཆགས་དང་ཞེ་སྡང་ཕྲག་དོག་ལ་སོགས་པ་སྐྱེ་བ་གར་སྲིད། ང་ལ་ཁམས་གཞི་དེ་བྱུང་བའི་དུས་སུ་སྐད་ཅིག་ཙམ་ཞིག་ཡེངས་ཀྱང་སྐྲ་སྨིན་ལ་སོགས་པ་བྱི་ནས་སྨིན་པར་འདུག་སྟེ། སྐད་ཅིག་ཀྱང་མ་ཡེངས་པར་བྱས་པས་སྐྱེ་བའི་སྐབས་མེད་དེ། དཔེར་ན་མི་ཞིག་གཅེར་ཁྱིགས་བྱས་ནས་དབྱུག་པས་གཞུས་ན་འདོད་ཆགས་སྐྱེའམ་དེ་དང་འདྲ། ཁྱེད་རང་ཡང་ནད་དྲག་པོ་བྱུང་ནས་མྱུར་དུ་སོས་པར་འདོད་ན་ཡང་དེ་ལྟར་གྱིས། དེ་ལྟར་རྩེ་གཅིག་ཏུ་བསྒོམས་པས་རྩ་རང་དག་རླུང་རང་དག་ཐིག་ལེ་རང་དག་ཏུ་འགྲོ་སྟེ། རྩ་ཐམས་ཅད་རྩ་ཨ་ཝ་དྷུ་ཏཱིར་དག དྷུ་ཏཱི་ཉིད་ཨ་མེད་ཡིན་ཏེ་དོན་གཉིས་སུ་མེད་པར་དག དེ་བཞིན་དུ་རླུང་ཐམས་ཅད་རླུང་ཨ་ཝ་དྷུ་ཏཱི། ཐིག་ལེ་ཐམས་ཅད་ཀྱང་གཉིས་མེད་དུ་དག་པས་བྲལ་བའི་འབྲས་བུ་ཡོན་ཏན་དཔག་ཏུ་མེད་པ་འབྱུང་བ་ཡིན་གསུངས། མོ་རྩིས་ལ་སོགས་པས་ཁྱོད་ལ་སྐག་ཟེར་བ་དེ་བདེན་ནམ་ཞུས་པས། བདེན་ཏེ་སྟོན་པས་རྒྱུད་རྣམས་སུ་ཡང་གཟའ་སྐར་ལ་སོགས་པའི་རྩིས་གསུངས། རང་གི་ལུས་འདི་ལ་གཟའ་སྐར་འདི་ཡིན་ཏེ་ཡོད་པར་འདུག མིའི་སྲོག་ནི་སྐར་མ་ཡིན་པར་བཤད་པས། དེ་ལྟར་ཟེར་བའི་དུས་སུ་རང་འཆི་བའམ་ཡང་ན་རང་ལ་བོགས་ཆེ་བ་ཞིག་འབྱུང་བ་ཡིན་པས་རང་ཉིད་བསྒྲུབ་པ་ལ་ནན་ཏན་བྱས་པས། སྐག་དབང་ཐང་དུ་གྱུར་ནས་གཟའ་སྐར་རྣམས་ཀྱི་རང་ཕྱག་འཚལ་བ་དང་གཞན་ཡང་ཡོན་ཏན་དཔག་ཏུ་མེད་པ་འབྱུང་བ་ཡིན་གསུངས།། ༈ །།བྱང་ཆུབ་མཆོག་ཏུ་སེམས་བསྐྱེད་པ་དང་བསྔོ་བ་གཉིས་པོ་འདི་ལ། ཁྱད་བདོག་གམ་གཅིག་པ་ལགས་ཞུས་པས། དེ་གཅིག་པར་རང་དུ་གསུངས་ནས་གདའ་སྟེ།

འཇམ་དཔལ་གྱི་ཞིང་བཀོད་པར་རྗེ་བཙུན་འཇམ་དབྱངས་འཁོར་ལོས་བསྒྱུར་བའི་རྒྱལ་པོ་ནམ་མཁར་གྱུར་པའི་ཚེ། དེ་བཞིན་གཤེགས་པ་འབྲུག་སྒྲ་དབྱངས་ཀྱི་རྒྱལ་པོ་ལ་བསོད་ནམས་ཀྱི་ཚོགས་བསྐལ་པ་དཔག་ཏུ་མེད་པར་བསགས་ཏེ། དགེ་བའི་རྩ་བ་དེ་རྣམས་གང་དུ་བསྔོ་ཞེས་ཞུས་པས། དེ་བཞིན་གཤེགས་པ་དེའི་སྤྲུལ་པ་གཅིག་གིས་རྫོགས་པའི་བྱང་ཆུབ་ཏུ་བསྔོས་ཤིག ཅེས་གསུངས་པས་དེ་བྱང་ཆུབ་ཀྱི་སེམས་སུ་གཅིག་པར་གསུངས་པ་དང༌། དེ་ནས་ཁྱད་འདོད་ན་སེམས་བསྐྱེད་པ་སྦྱོར་བའི་ཆོས་ཡིན་ལ་བསྔོ་བ་རྗེས་ཀྱི་ཆོས་ཡིན་གསུངས་ཏེ། དེ་ཡང་ནད་དང་གནོད་པ་ཞི་བར་འདོད་པའམ། འཕྲིན་ལས་མཐའ་དག་བསྒྲུབ་པར་འདོད་ན་ཡི་དམ་གྱི་ལྷའི་བསྐྱེད་པའི་རིམ་པ་ལ་མཉམ་པར་བཞག་ལ་བསྔོ་བ་བྱ། མཆོག་གི་དངོས་གྲུབ་ཐོབ་པར་འདོད་པའམ་རང་གི་དགེ་སྦྱོར་གོང་ནས་གོང་དུ་བོགས་འདོན་པར་འདོད་ན་ཕྱག་རྒྱ་ཆེན་པོ་ལ་མཉམ་པར་བཞག་ལ་བསྔོ་བ་བྱེད་པ་དང༌། འགྲོ་བ་ལ་ཕན་པ་དང་བདེ་བ་རྒྱ་ཆེན་པོ་འབྱུང་བར་འདོད་ན་བྱམས་སྙིང་རྗེ་བྱང་ཆུབ་ཀྱི་སེམས་ལ་མཉམ་པར་བཞག་ནས་བསྔོ་བ་བྱེད་པ་ཡིན་གསུངས། ཐུབ་པའི་བསྟན་པ་མི་མཇེད་འཇིག་རྟེན་འདིར། གདུལ་བྱའི་སྤྱི་མཐུན་བསོད་ནམས་སྣང་བ་ལ། །དུས་གསུམ་རྒྱལ་བ་ཀུན་གྱི་རང་བཞིན་སྐུ། །སྐྱོབ་པ་ཐུགས་རྗེ་རྨད་འབྱུང་ཁྱོད་ཉིད་ཀྱིས། །ཉོན་མོངས་མང་ལྡན་དུས་མཐའི་འགྲོ་རྣམས་ལ། །ཚད་མེད་ཐུགས་རྗེའི་སྤྱན་གྱིས་གཟིགས་གྱུར་པ། །ངོ་མཚར་ཨུ་དུམ་ཝ་རའི་མེ་ཏོག་བཞིན། །ནམ་མཁའ་དང་མཉམ་བཀའ་དྲིན་བསམ་མི་ཁྱབ། །འདྲེན་པ་ཁྱོད་ཀྱིས་སྔོན་གྱི་དམ་བཅས་པ། །མཁའ་མཉམ་འགྲོ་བ་སྒྲོལ་བའི་ཐུགས་དགོངས་ཀྱིས། །བདག་ཅག་གདུལ་བར་བྱ་བའི་སྲས་རྣམས་ལ། །མཛད་པ་དུས་ལས་ཡོལ་བ་མི་མངའ་བས། །བསམ་ཡས་རྒྱལ་སྲས་རྒྱ་མཚོའི་འཁོར་དབུས་སུ། །ཐེག་ཆེན་དམ་ཆོས་བདུད་རྩིའི་ཆར་རྒྱུན་ལ། །རྣམ་གྲོལ་ཟག་མེད་དགའ་བདེ་ལོངས་སྤྱོད་པ། །ཀྱེ་མ་དུས་འདིར་བདག་ཅག་སྐལ་བར་ལྡན། །འགྱུར་མེད་རྡོ་རྗེའི་སྐུ་ཁྱོད་ནམ་དུ་ཡང༌། །མྱ་ངན་མི་འདའ་རྟག་པར་བདག་ཉིད་དེ། །རྒྱུན་ཆད་མེད་པར་ཆོས་ཀྱི་སྒྲ་དབྱངས་ཀྱིས། །འགྲོ་བ་མ་ལུས་སད་པར་མཛད་པ་ན། །སྐུ་གསུང་ཐུགས་ཀྱི་གསང་བའི་མཛོད་འཛིན་པའི། །མི་འབྲལ་ཉེ་བའི་སྲས་སུ་གྱུར་ནས་ཀྱང༌། །སྒོ་གསུམ་གུས་པས་བླ་མ་མཉེས་བྱེད་ཅིང༌། །ཐོབ་པའི་ཆོས་རྣམས་མ་བརྗེད་གཟུངས་ལྡན་ཤོག

།བདག་ནི་གང་གིས་མཐོང་དང་ཐོས་པ་དང༌། །དེ་བཞིན་ཆོས་དེ་གཞན་ལ་བརྗོད་པས་ཀྱང༌། །འགྲོ་རྣམས་སྲིད་པའི་སྡུག་བསྔལ་རབ་ཟད་ནས། །བླ་མེད་རྫོགས་པའི་བྱང་ཆུབ་མྱུར་ཐོབ་ཤོག །རྗེ་རིན་པོ་ཆེ་ལ་ཞུས་པ་དང༌། ཞུས་པའི་ལན་དོན་གསལ་བར་བྱེད་པའི་སྒྲོན་མ་རིན་ཆེན་འཕྲེང་བ་ཞེས་བྱ་བ་ཤཱཀྱའི་སྲས་ཀྱི་དགེ་སློང་རིན་ཆེན་འབྱུང་གནས་ཀྱིས་ཡི་གེར་བཀོད་པ་ལས། སླད་ཀྱིས་རྗེའི་སྤྱན་སྔར་ལན་གསུམ་གྱི་བར་དུ་ཞུས་ཤིང་གཏུགས་ནས་བཅོས་ཤིང་ལེགས་པར་གཏན་ལ་ཕབ་པའོ། །དམ་ཆོས་བཅུད་ཀྱི་ཉིང་ཁུ་ཞུས་ཚིག་དོན་གསལ་སྒྲོན་མའམ་ཞུས་ལན་རིན་པོ་ཆེ་སྒྲོན་མེ་རྣམ་གྲངས་བཅུ་ཕྲག་བཅུ་པའོ།། །། 

༦༨༩༽ ༄། །ཞུས་ལན་ཆོས་ཀྱི་སྒོ་བརྒྱ་མ་ཡེ་ཤེས་འོད་ཟེར་དྲ་བ་ཀུན་འགྱེད་སྒྲོན་མེ།། ཨོཾ་སྭསྟི། ཆོས་ཀུན་གདོད་ནས་རྣམ་དག་རྡུལ་བྲལ་ཞིང་ཁམས་སུ། །མཉམ་ཉིད་བྱང་ཆུབ་སྙིང་པོ་ཤིང་དབང་དྲུང་བཞུགས་ཏེ། །འདྲེན་པ་རང་བྱུང་རྒྱལ་བ་མངོན་པར་སངས་རྒྱས་པ། །ཡེ་ཤེས་རོལ་པའི་དབང་ཕྱུག་ཆོས་ཀྱི་རྗེ་ལ་འདུད། །ཐུབ་པས་ལེགས་གསུངས་གདམས་པ་ཨུ་དུམ་ཝ་ར་ལྟར། །འགྲོ་བའི་མི་ཤེས་མུན་སེལ་འཇིག་རྟེན་སྒྲོན་མེ་མཆོག །རྒྱལ་སྲས་འཕགས་ཚོགས་བློ་གྲོས་པདྨོ་ཁ་འབྱེད་པ། །དྲི་མེད་གསུང་གི་འོད་ཟེར་བདག་གིས་བྲི་བར་བྱ། །སྐུ་གསུང་ཐུགས་ཀྱི་ཡེ་ཤེས་ཀྱི་ངོ་བོར་གྱུར་པ་རིགས་ཐམས་ཅད་ཀྱི་བདག་ཉིད་ཆོས་ཀྱི་འཁོར་ལོ་བསྒྱུར་བའི་རྒྱལ་པོ་ཆེན་པོ། འཁོར་འདས་ཀྱི་དབང་ཕྱུག་དམ་པ་ལ་མངའ་མཛད་པ། འཇིག་རྟེན་དང་འཇིག་རྟེན་ལས་འདས་པའི་དབང་པོ་ཐམས་ཅད་ཀྱི་གཙུག་གི་ནོར་བུ་དང་ཅོད་པན་གྱིས་ཞབས་ཀྱི་པདྨོ་ལ་གཏུགས་པ། ཆོས་ཀྱི་དབྱིངས་ཀྱིས་བཀླས་པའི་སངས་རྒྱས་ཀྱི་ཞིང་ཁམས་རྣམ་པར་དག་པ་རྡུལ་མེད་ཅིང་དྲི་མ་དང་བྲལ་བའི་འཇིག་རྟེན་དུ། སེམས་ཉིད་འགྱུར་བ་མེད་པར་ཤིན་ཏུ་བརྟན་པར་བྱང་ཆུབ་ཀྱི་སྙིང་པོ་མཆོག་དམ་པ་ལ་བཞུགས་པ། གཟུང་འཛིན་གཉིས་སུ་སྣང་བ་སྤྲོས་པའི་མཚན་མའི་བདུད་ཀྱི་དཀྱིལ་འཁོར་ཕམ་པར་མཛད་ནས། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་ངོ་བོར་རྫོགས་པའི་བྱང་ཆུབ་ཏུ་སངས་རྒྱས་པ། དུས་གསུམ་མཉམ་པ་ཉིད་དུ་ཐུགས་སུ་ཆུད་པས། ཐོག་མ་མེད་པའི་དུས་ནས་ཕྱི་མའི་མཐའ་བར་དུ་རྟག་པར་བཞུགས་པ། རྣམ་པར་གྲོལ་བའི་ཡེ་ཤེས་བསམ་གྱིས་མི་ཁྱབ་པའི་འབྱུང་གནས་སུ་གྱུར་པ་གངས་ཆེན་གྱི་མཆོད་སྡོང་ཆེན་པོ་ལྟ་བུ། བྱང་ཆུབ་ཀྱི་ཐུགས་ལས་བྱུང་ཞིང་བསོད་ནམས་ཀྱི་མཚན་གྱིས་སྤྲས་པའི་སྐུ། ཆོས་ཀྱི་སྤྲིན་གྱིས་ཆོས་ཀྱི་དབྱིངས་རྒྱས་པར་འགེངས་པ། རྫུ་འཕྲུལ་དང་རྣམ་པར་འཕྲུལ་པ་དཔག་ཏུ་མེད་པས་རྣམ་པར་བརྩོན་པའི་གློག་གི་འཕྲེང་བས་མཛེས་པར་བརྒྱན་པ།

ཏིང་ངེ་འཛིན་གྱི་སྒོ་མཐའ་ཡས་པ་ལས་བྱུང་བ། ཆོས་ཐམས་ཅད་ལ་དབང་སྒྱུར་བའི་འབྲུག་གི་སྒྲ་དབྱངས་ཀྱིས་འཇིག་རྟེན་ཐམས་ཅད་སད་པར་མཛད་པ། ལེགས་པར་གསུངས་པའི་བཀའ་དྲི་མ་མེད་པའི་ཆོས་ཀྱི་ཆར་གྱིས་གདུལ་བྱ་ཐམས་ཅད་ཀྱི་སེམས་ཀྱི་རྒྱུད་བརླན་ཅིང༌། ཚེ་གཅིག་གིས་རྫོགས་པའི་བྱང་ཆུབ་ཀྱི་ལོ་ཐོག་བསྐྱེད་པར་མཛད་པ། འཁོར་བའི་རྒྱ་མཚོ་ཆེན་པོ་མ་སྟོང་གི་བར་དུ། སྐུ་གསུང་ཐུགས་མི་ཟད་པ་རྒྱན་གྱིས་འཁོར་ལོས་འགྲོ་བ་མ་ལུས་པ་བདེ་བ་ཆེན་པོའི་ས་ལ་འགོད་པར་མཛད་པ། འགྲོ་བ་ཐམས་ཅད་ཀྱི་སྐྱབས་དམ་པ། ཁམས་གསུམ་གྱི་མགོན་པོ་བླ་ན་མེད་པ། འཁོར་འདས་ཐམས་ཅད་ཀྱི་བླ་མར་གྱུར་པ། ཆོས་ཀྱི་རྗེ་རིན་པོ་ཆེའི་སྤྱན་སྔར་འགྲོ་བའི་མགོན་པོ་དེ་ཉིད་ཀྱི་ཞབས་ཀྱི་རྡུལ་ལ་རེག་པ་ཤཱཀྱའི་སྲས་ཀྱི་དགེ་སློང་བསོད་སྙོམས་པ་ཤེས་རབ་འབྱུང་གནས་ཀྱིས། རང་གི་བློའི་ཐེ་ཚོམ་གྱི་དྲ་བ་གཅོད་པར་བྱེད་པའི་ཞུ་བ་ཅུང་ཟད་ཞུས་པའོ།། ༡༽ །།དུས་གསུམ་གྱི་སངས་རྒྱས་ཐམས་ཅད་འོག་མིན་གྱི་གནས་ན་བཞུགས་པ་མིན། སེམས་ཅན་གྱི་ཁམས་རྒྱུད་ལ་བཞུགས་པ་ཡིན་གསུང་བ་དང༌། དེ་བཞིན་གཤེགས་པ་གཅིག་གིས་ཀྱང་སྐུ་གསུང་ཐུགས་མི་ཟད་པ་རྒྱན་གྱིས་འཁོར་ལོས་འགྲོ་བ་སྨིན་པ་དང་གྲོལ་བར་མཛད་པའི་འཕྲིན་ལས་ནི། གདུལ་བྱ་སེམས་ཅན་ཇི་སྙེད་པ་དེ་ཉིད་དང་མཉམ་ཞེས་གསུངས་པས། སངས་རྒྱས་ཐམས་ཅད་དང་སེམས་ཅན་འབྲེལ་པར་མ་གྱུར་པ་ནི་མི་སྲིད་སྙམ་ལགས་ན། འཇིག་རྟེན་གྱི་ཁམས་འགའ་ཞིག་ཏུ་སངས་རྒྱས་འབྱུང༌། འགའ་ཞིག་ཏུ་མི་འབྱུང་བའི་རྒྱུ་གང་ལགས་ཞུས་པས། ཞལ་སྔ་ནས། སེམས་ཅན་གྱི་ལས་ཀྱི་བསགས་ཚུལ་གྱིས་དེ་ལྟར་འོང་སྟེ། འོན་ཀྱང་སངས་རྒྱས་མི་འབྱུང་བའི་ཞིང་དེར་ཡང་རང་སངས་རྒྱས་དཔག་ཏུ་མེད་པ་འབྱུང་བས། བསོད་ནམས་ཀྱི་ཚོགས་གསོག་པའི་ཞིང་དུ་བྱས་ནས། ཚོགས་བསགས་པའི་སྟོབས་ཀྱིས་སངས་རྒྱས་བཅོམ་ལྡན་འདས་དང་ཞལ་མཇལ། འབྲས་བུ་རྒྱ་ཆེན་པོ་ཐོབ་པའི་རྒྱུར་འགྲོ་སྟེ།

དེ་བཞིན་གཤེགས་པ་འོད་སྲུངས་མྱ་ངན་ལས་འདས་ནས། ཤཱཀྱའི་རྒྱལ་པོ་མ་བྱོན་གྱི་བར་དུ་རང་སངས་རྒྱས་ལ་མཆོད་པས། མཆོད་པ་ཕལ་ཆེར་ཐུབ་པ་ཆེན་པོའི་སྤྱན་སྔར་འབྲས་བུ་ཐོབ་པ་གྱུར་པ་ལྟ་བུ་ཡིན། གཉིས་པར་ན་དེ་ལྟ་བུའི་ཞིང་དེར་སེམས་ཅན་རྣམས་ལ་སངས་རྒྱས་མཐོང་བའི་སྐལ་པ་དང་མི་ལྡན། རང་སངས་རྒྱས་མཐོང་བའི་ལས་བསགས་པ་ཅན་ཡིན་པས། དེར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རང་སངས་རྒྱས་ཀྱི་ཚུལ་དུ་བྱོན་པ་ནི། སངས་རྒྱས་མ་བྱོན་པའི་ཞིང་སྟོང་པ་གཅིག་ཏུ་རྗེ་བཙུན་འཇམ་དབྱངས་ཀྱིས་རང་སངས་རྒྱས་སུ་བསྟན་ནས། སེམས་ཅན་དཔག་ཏུ་མེད་པའི་དོན་མཛད་པར་གསུངས་པ་ལྟ་བུ་ཡིན་ཏེ། འདི་ཕྱོགས་གཅིག་ཡིན། དེ་དང་འདྲ་བར་ཕྱོགས་ཐམས་ཅད་དུ་དེ་ལྟར་གོ་བར་གྱིས་གསུང༌།། ༢༽ །།སངས་རྒྱས་ཐམས་ཅད་ཀྱི་ཆོས་དེ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་ངེས་པ་ལགས་སམ། ངེས་པ་ལགས་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་བསྡུས་པས་སྡེ་སྣོད་གསུམ་ཡིན་གསུངས་པས། ཞིང་འགའ་ཞིག་ཏུ་བྱང་ཆུབ་སེམས་དཔའི་ཐེག་པ་འབའ་ཞིག་ལས་ཐེག་པ་གཉིས་ཀྱི་མིང་མི་གྲགས་པར་གསུངས་པ་ཅི་ལགས་ཞུས་པས། དེ་ཅིས་ཀྱང་ངེས་པ་ཡིན་ཏེ། འདིར་ཐུབ་པ་ཆེན་པོ་དེ་ཉིད་ཀྱིས་ཀྱང་ཉོན་མོངས་པ་བརྒྱད་ཁྲི་བཞི་སྟོང་སྦྱངས་པ་དང༌། གདུལ་བྱ་སེམས་ཅན་ཐམས་ཅད་ཀྱི་རྒྱུད་ལ་ཡང་ཉོན་མོངས་པ་དེ་རྣམས་ཡོད་པས། དེའི་གཉེན་པོར་ཆོས་ཀྱི་ཕུང་པོའང་བརྒྱད་ཁྲི་བཞི་སྟོང་དུ་ངེས་སོ། །འོ་ན་དེ་བཞིན་གཤེགས་པ་ཚེ་དཔག་ཏུ་མེད་པའི་ཞིང་ལྟ་བུ། ཉོན་མོངས་པ་མངོན་གྱུར་མེད་པ་རྣམས་ལ་ཆོས་ཀྱི་ཕུང་པོའི་སྐལ་བ་མི་འབྱུང་སྙམ་ན། དེ་ན་ཡོན་ཏན་བསྐྱེད་པ་དང༌། སྐྱོན་སྤོང་བའི་འཛིན་པ་ཡོད་དམ་མེད། ཡོད་ན་དེ་ཉིད་ཀྱང་ཆགས་སྡང་ཡིན་པས། འདིར་ཡང་དེ་ལྟར་གོ་བར་བྱ། ཐེག་པ་གཉིས་ཀྱི་མིང་མི་གྲགས་པར་ཐེག་པ་ཆེན་པོ་འབའ་ཞིག་སྟོན་པ་དེ། བོད་ཐེག་པ་ཆེན་པོ་ཤ་སྟག་ཡིན་གསུང་བ་དང་འདྲ།

སེམས་བསྐྱེད་མ་བསྐྱེད་ཀྱི་ཁྱད་པར་ལས་མེད་པས། སྤང་བྱ་ཇི་ལྟར་ཡོད་པའི་གཉེན་པོར་དེ་བཞིན་གཤེགས་པས་ཆོས་སྟོན་པ་ཡིན་གསུང༌།། ༣༽ །།ཐེག་པ་ཆེན་པོ་གསང་སྔགས་འདི། སྙིགས་མའི་དུས་ཉོན་མོངས་པ་མངོན་གྱུར་རགས་པའི་དུས་སུ་འབྱུང་གསུང་བ་ལ། ཡང་གསང་སྔགས་ཉོན་མོངས་པ་ཤིན་ཏུ་ཕྲ་བ་བག་ལ་ཉལ་གྱི་གཉེན་པོ་ཡིན་གསུང་བ་དེ་ཇི་ལྟར་ལགས་ཞུས་པས། ཕྲ་བའི་བག་ཆགས་དེ་ཡང་ཐབས་རྣམ་པ་སྣ་ཚོགས་པས་བསླངས་ནས་འཇོམས་པ་ཡིན་ཏེ། བདེ་བ་ཅན་ན་ཡང་གསང་སྔགས་ཀྱི་སྣོད་ཡོད། བཅོམ་ལྡན་འདས་དེ་ཡང་བདེ་བ་ཆེན་པོ་མཐར་ཐུག་པའི་རྒྱུ་ཡིན། འོན་ཀྱང་ཐེག་པ་ཆེན་པོ་གསང་སྔགས་སངས་རྒྱས་ཐམས་ཅད་ཀྱི་ཞིང་དུ་འབྱུང་མི་འབྱུང་གི་ཁྱད་པར་གསུངས་པ་ཡང་ཕལ་ཆེ་ཆུང་ཙམ་ལ་དགོངས། མདོར་ན་སངས་རྒྱས་ཀྱང་ངེད་རང་གིས་སངས་རྒྱས་ཆོས་དང་དགེ་འདུན་ཡང་དེ་དང་འདྲ་སྟེ། ཞིང་གཞན་ལ་འགྲམ་ཆུ་མི་ལྡང་འདི་ཉིད་མཆོག་ཡིན་གསུང༌།། ༤༽ །།ཆོས་ཀྱི་འཁོར་ལོ་རྣམ་པ་གསུམ་ད་ལྟར་གྱི་ལུས་སེམས་འདི་ཉིད་ཀྱི་ཐོག་ཏུ་མཚོན་པའི་དོན་འདི་ཡིན་བྱ་བ་གཅིག་གསུང་བར་ཞུ་ཞུས་པས། དེ་སེམས་ཅན་རྣམས་ཕྱིན་ཅི་ལོག་ཏུ་འཁྲུལ་བས་རང་གི་ཕུང་པོ་ཁམས་དང་སྐྱེ་མཆེད་ཀྱིས་བསྡུས་པ་ཧྲིལ་ཧྲིལ་པོར་འདི་ལ་རྟག་པ་དང༌། བདེ་བ་དང༌། གཙང་བ་དང༌། བདག་ཏུ་འཛིན་པས་བཟུང་བས་ཁམས་གསུམ་དུ་འཁོར་བ་ལ། སྟོན་པ་ཐུགས་རྗེ་ཆེན་པོ་དང་ལྡན་པ་དེ་འཇིག་རྟེན་དུ་བྱོན་ནས། ཕྱིན་ཅི་ལོག་བཞིའི་གཉེན་པོར་ཆོས་ཀྱི་འཁོར་ལོ་བསྐོར་བ་དེ་ཡང༌། ཆོས་ཀྱི་བདེན་པ་བཞིར་འདུས་ཏེ། འདུས་བྱས་ཐམས་ཅད་ནི་མི་རྟག་པ་དང༌། སྲིད་པར་སོང་བ་སྡུག་བསྔལ་བ་དང༌། ཁམས་གསུམ་པ་སྟོང་པ་དང༌། ཆོས་ཐམས་ཅད་བདག་མེད་པ་ཞེས་གསུངས་པ་དེ་ལ་ཆོས་ཀྱི་འཁོར་ལོ་དང་པོ་ཟེར། ཆོས་ཀྱི་འཁོར་ལོ་དེ་བསྐོར་བས་འདུས་བྱས་མི་རྟག་པར་གོ་བ་དང༌། བདག་མེད་པར་གོ་ཞིང་རྟོགས་ནས་མི་རྟག་པ་དང༌། རྟག་པ་དང༌། བདག་དང༌།

བདག་མེད་པ་དེ་གཉིས་ཀ་ཡང་སྤྲོས་པ་ཡིན་ཏེ། སྤྲོས་པ་དེ་ཐམས་ཅད་དང་བྲལ་བ་དབུ་མའི་དོན་ཤེས་རབ་ཀྱི་ཕ་རོལ་ཏུ་ཕྱིན་པ་གསུངས་པ་ལ་ཆོས་ཀྱི་འཁོར་ལོ་གཉིས་པ་ཟེར། གསུམ་པ་འཁོར་འདས་ཐམས་ཅད་མཉམ་པ་ཉིད་དུ་གྱུར་པ་དེ། གཙང་བ་དང༌། བདེ་བ་དང༌། བདག་དང༌། རྟག་པ་ཉིད་དུ་གསུངས་པ་དེ་ཆོས་ཀྱི་སྐུ་འགྱུར་བ་མེད་པ་དེ་ཉིད་དང༌། དེ་དང་དབྱེར་མེད་པ། བྱང་ཆུབ་ཀྱི་ཐུགས་ལས་བྱུང་བའི་གཟུགས་ཀྱི་སྐུ་ཡང་རྟག་པས། རྒྱུན་གྱི་འཁོར་བ་མ་སྟོང་གི་བར་དུ་མི་ཟད་པ་རྒྱན་གྱི་འཁོར་ལོར་འབྱུང་བ་ཡིན་ནོ། །འོ་ན་དེ་བཞིན་གཤེགས་པའི་སྐུ་ཡབ་ཡུམ་ལས་བྱུང་བ་དེ་མྱ་ངན་ལས་འདས་པས་མི་རྟག་གོ་སྙམ་ན། ཡབ་ཡུམ་ལས་བྱུང་བའི་སྐུ་དེ་ཉིད་ཀྱང་ཞལ་མཐོང་བའི་ལས་བསགས་ཤིང་སྨོན་ལམ་བཏབ་པ་རྣམས་ལ་རྒྱུན་དུ་སྣང་བ་ལྷ་མོ་དཔལ་ཕྲེང་ལྟ་བུ་ཡིན་ལ། དེ་མཐོང་བའི་སྐལ་པ་དང་མི་ལྡན་པ་རྣམས་ལ་རིང་བསྲེལ་གྱི་རྣམ་པར་ཡང་འགྱུར་ཏེ། དོན་གྱི་རྟེན་འབྲེལ་གྱི་འཁོར་ལོས་རྟག་པར་ལྷུན་གྱིས་གྲུབ་པ་འདི་འཁོར་ལོ་ཕྱི་མའི་བརྗོད་བྱའི་དོན་ཡིན་གསུང༌།། ༥༽ །།སྤྱིར་ཐུབ་པའི་གསུང་རབ་ཐམས་ཅད་སྤྱིའི་བབས་དང་འདུག་ལུགས་དང༌། གང་ཟག་སོ་སོའི་བསམ་པ་དང༌། དེ་བཞིན་གཤེགས་པ་ཉིད་ཀྱི་དགོངས་པ་གསུངས་པ་གསུམ་དུ་འོང་བ་ཡིན་གསུང་བ་དེ། འདི་ལྟ་བུ་ཡིན་བྱ་བ་ཞིག་གསུང་བར་ཞུ་ཞུས་པས། འདི་ཐུབ་པ་ཆེན་པོ་ཉིད་ཀྱི་གསུང་ཡིན་ཏེ། རྟག་པ་དང་ཆད་པ་ལ་སོགས་པར་གསུངས་པ་དེ་ཐམས་ཅད་ཡིན་པས། དེ་བཞིན་གཤེགས་པའི་གསང་བ་བསམ་གྱིས་མི་ཁྱབ་པ་ཡིན། དེ་ཡང་རྗེ་བཙུན་གསང་བའི་བདག་པོས་དེ་བཞིན་གཤེགས་པའི་ཐུགས་གཉིས་སུ་མེད་པའི་ཡེ་ཤེས་ངང་ལ་བཞུགས་པས། གསང་བ་སྟོན་པར་ནུས་པ་ཡིན་གསུངས་ཏེ། རང་གི་སེམས་ཉིད་རང་བཞིན་གྱིས་རྣམ་པར་དག་པ་དེ་དང༌། དེ་བཞིན་གཤེགས་པའི་ཐུགས་གཉིས་སུ་མེད་པའི་ཡེ་ཤེས་ལ་ཐ་དད་མེད་པས། འཁོར་བ་ལ་ཡིད་འབྱུང་བ་ཡན་ཆད། ཐམས་ཅད་མཁྱེན་པའི་ཡེ་ཤེས་ཐོབ་པ་མན་ཆད་དེ་བཞིན་གཤེགས་པའི་བྱིན་རླབས་ཡིན།

དེས་ན་ཐབས་མཁས་པས་དབང་པོ་ཞན་པ་དམན་པ་ལ་མོས་པ་རྣམས་ལ་ཕྱི་རོལ་པའི་ཐེག་པ་བསྟན་པ་དེ་ཡང༌། ཚོགས་བསགས་པའི་སྟོབས་ཀྱིས་རིམ་གྱིས་ཡོན་ཏན་གོང་མ་སྐྱེ་བར་འགྱུར་བའི་ཚུལ་བློ་གྲོས་འཇུག་པར་གསུངས། འོ་ན་ལོག་པར་ལྟ་བ་མི་དགེ་བ་བཅུའི་ཆེ་ཤོས་ཡིན་ཀྱང༌། ལྟོ་གོས་ཟས་ཙམ་དོན་དུ་གཉེར་བ་ལས་ལྷག་པ་ཅི་ཡིན་སྙམ་ན་ལྟོ་གོས་མ་གཏོགས་པ། ལྟ་བ་ཙམ་ཡང་མེད་པ་དེ་ཐ་ཆད་དུ་གྱུར་པ་གཏི་མུག་ཆེན་པོ་ཡིན་པས་དེས་ན་རྟག་ཆད་ཀྱི་ལྟ་བ་བཟང༌། ལྟ་བ་དེ་ཡང་སློབ་དཔོན་ཡོད་ན་སློབ་དཔོན་གྱིས་རིགས་པས་གཏན་ལ་ཕབ་པས། དཔག་ཏུ་མེད་པ་དུས་གཅིག་ཏུ་འགྱུར་བ། གཅེར་བུ་བ་བདེན་པ་པོས། རྒྱལ་པོ་གཏུམ་པོ་རབ་སྣང་ལ་གདམས་པ་བྲམ་ཟེ་སློབ་མ་རྣམས་ཀྱིས་གོ་བ་ལྟ་བུ་ཡིན་པས་སློབ་དཔོན་ཡོད་པ་གལ་ཆེ་གསུང༌།། ༦༽ །།ཐེག་པ་རྣམ་པ་གསུམ་དུ་བཞག་པ་འདི་ལ། ཉན་ཐོས་ཀྱི་རྒྱུ་ཀུན་འབྱུང་སྤངས་པ་དང༌། རང་སངས་རྒྱས་ཀྱི་མ་རིག་པ་རྟོགས་པ་གཉིས་ཀུན་འབྱུང་ཉིད་མ་རིག་པ་ཡིན་པ་ལ་ཐེག་པའི་ཁྱད་པར་འབྱུང་བ་ཅི་ལགས་ཞུས་པས། འདི་ལ་སེམས་དང་ལས་དང་རྣམ་པར་སྨིན་པ་གསུམ་ཡིན་ཏེ། རྟེན་འབྲེལ་བཅུ་གཉིས་སུ་འཁོར་བར་འཁོར་བའི་བབས་ཡིན་པས། རྒྱུ་ཉོན་མོངས་པ་གསུམ་སྤོང་བར་འདྲ་ཡང༌། ཤེས་རབ་ཀྱི་སྤྱོད་པ་ནི་བླ་ན་མེད་པའི་བྱང་ཆུབ། འབྲིང་རང་སངས་རྒྱས། ཐ་མ་སྤྱོད་པ་ཉན་ཐོས་ཀྱི་བྱང་ཆུབ་ཐོབ་པར་གསུངས་པས། ཤེས་རབ་རབ་དང༌། འབྲིང་དང༌། ཐ་མས་ཉོན་མོངས་པ་ཆེ་འབྲིང་གསུམ་སྤངས་པའི་ཁྱད་པར་ཡིན་གསུང༌།། ༧༽ །།དེ་ལྟར་ལགས་པས་ཉོན་མོངས་པ་གསུམ་ག་ལ་ཆེ་འབྲིང་གི་དབྱེ་བ་མ་གཏོགས་པ། བྱེ་བྲག་ཉོན་མོངས་པ་སོ་སོར་སྤངས་པའི་ཁྱད་པར་ཡོད་དམ་ཞུས་པས། དེ་ཡང་ཡོད་དེ། ཉན་ཐོས་ཀྱིས་འདོད་པ་མེད་པས་མྱ་ངན་ལས་འདའ་ཞིང༌། སྲེད་པ་དང་བྲལ་བ་ལ་ཡང་སྲེད་པ་མེད་པར་འདོད་པས། འཁོར་བར་སྐྱེ་བའི་རྒྱུ་སྲེད་ལེན་ཡིན་པའི་ཕྱིར་ན། དབང་པོ་ལྔ་ཡུལ་ལྔ་ལ་སྲེད་པ་འགོག་པར་བྱེད་པས།

འདོད་ཆགས་སྤོང་བ་གཙོ་བོར་སྟོན། རང་སངས་རྒྱས་འཁོར་བར་འཁོར་བའི་རྒྱུ་མ་རིག་པར་གོ་བས་མ་རིག་པ་སྤོང་ཞིང༌། རིག་པའི་ངང་ལ་མཉམ་པར་འཇོག་པས་གཏི་མུག་སྤོང་བ་གཙོ་བོར་སྟོན། བྱང་ཆུབ་སེམས་དཔའ་ཞེ་སྡང་མེད་པ་བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་དཔག་ཏུ་མེད་པའི་སེམས་ཅན་གྱི་དོན་བྱེད་ཅིང་སྐྱེ་བ་སྣ་ཚོགས་འཛིན་ཏེ། ཉོན་མོངས་པ་མ་ལུས་པ་སྤོང་བས། གཏི་མུག་མེད་པ་མཐར་ཕྱིན་པ་སངས་རྒྱས་ཉག་གཅིག་ཡིན། མདོར་ན་རྟེན་འབྲེལ་བཅུ་གཉིས་མ་རིག་པ་འབའ་ཞིག་གིས་གཡོས་ཡིན་པས། རྒ་ཤི་རྟོགས་ཀྱང་མ་རིག་པ་འགག་ལ། རྒ་ཤི་རྟོགས་པ་དེས་འདུ་བྱེད་རྟོགས་པར་ནི་མི་འགྱུར་ཏེ། དེ་ཐམས་ཅད་ཉི་ཚེ་བའི་སྟོང་པ་ཡིན་གསུང༌།། ༨༽ །།ཕུང་པོ་ལྔ་རང་བཞིན་མེད་པར་རྟོགས་པས་འཛིན་པའི་ཤེས་པས་སྐྱོང་བ་འདྲ་བ་ལ། ཉན་ཐོས་དང་རང་སངས་རྒྱས་ཀྱི་རྟོགས་པ་དང༌། ཉམས་སུ་ལེན་པའི་ཁྱད་པར་འབྱུང་བའི་རྒྱུ་གང་ལགས་ཞུས་པས། དེ་ཡང་ཤེས་རབ་ཆེ་ཆུང་གི་ཁྱད་པར་ཡིན་ཏེ། རང་གི་ཕུང་པོ་ལྔ་ལ་བདག་མེད་པར་རྟོགས་པ་དེ་སེམས་རྟོགས་པ་ཡིན། རྟོགས་པ་དེ་ལ་རྒྱུ་དང་ལམ་དང་འབྲས་བུ་གང་ཡང་མེད་པས། སེམས་ཀྱི་རྩ་བ་ཆོད་པ་འདི་ལ་རྗེ་སྒམ་པོ་པ་ཆེན་པོས་གླ་རྩི་དང་ཟན་སྤགས་དང༌། གྲེས་མ་དང༌། ལོ་འདབ་དང༌། འབྲས་བུའི་དཔེ་བསྟན་པ་བཞིན་དུ། མར་མེ་ཤི་བར་གྱུར་པ་ལྟར། །རང་གི་སེམས་ནི་རྣམ་པར་ཐར། །ཞེས་ལུས་དང་བྲལ་ན་རྫ་ཆགས་པ་དང༌། བྱེའུ་འཕུར་ན་ནམ་མཁའ་གཉིས་འདྲེས་སུ་གྱུར་པས། ཡང་སྲིད་མེད་པར་འདོད་པ་ཉན་ཐོས་ཀྱི་མངོན་རྟོགས་ཡིན། དེས་ན་མཉམ་གཞག་ཏིང་ངེ་འཛིན་གྱི་དྲན་རྒྱུན་ཤས་ཆུང༌། ཟ་ན་ཟི་ཏ་མ་མང་ཞིང་སྒོམ་མ་ཁོམ་པར་འདོད་པ་ཡིན། རང་སངས་རྒྱས་ཀྱིས་གཞི་དེ་ལྟར་འདུག་པར་ཤེས་ཀྱང༌། དེས་མི་ཆོག་སྟེ། འཁོར་བར་སྐྱེ་བ་མ་རིག་པའི་རྐྱེན་གྱིས་འདུ་བྱེད་ཡིན་པས། དེ་སྐྱེ་བ་འགོག་དགོས་པའི་ཕྱིར་ཚེ་འདི་ཉིད་ལ་བསེ་རུ་ལྟར་བརྩོན་འགྲུས་ཆེན་པོས་དྲན་པ་རྒྱུན་ཆད་མེད་པར་བསྒོམ་པ་དེ་ལ།

འཛིན་པ་མི་སྤོང་བ་ཆོས་ཀྱི་བདག་མེད་ཀྱི་ཕྱེད་དུ་འདོད། བྱང་ཆུབ་སེམས་དཔའ་རྣམས་འཁོར་བར་འཁོར་བའི་རྒྱུ་ལུགས་འབྱུང་གི་རྟེན་འབྲེལ་དེ་ཉིད་སྤྲོས་པ་དང་བྲལ་བར་རྟོགས་པས་དེ་ལ་མི་འཇིགས་བསྒྲུབ་བྱ་ཡིན་ཏེ། འབྲས་བུ་མཉམ་པ་ཉིད་མངོན་པར་རྟོགས་པ་བྱ་བ་དེ་ཡིན་གསུང༌།། ༩༽ །།ངར་འཛིན་པ་གང་ཟག་གི་བདག་མེད་པར་རྟོགས་པ་ཉན་ཐོས་ཀྱི་མངོན་རྟོགས་སུ་བཞེད་པ་ལ། ངར་འཛིན་ཉོན་མོངས་ཅན་གྱི་ཡིད་ས་དགུ་པའི་སྦྱང་གཞི་ཡིན་པར་གསུངས་པ་དེ་ཇི་ལྟར་ལགས་ཞུས་པས། འདིའི་རིགས་ཅན་ཐམས་ཅད་འདི་ལྟར་གོ་བར་བྱ་བ་ཡིན་པས། བཅོམ་ལྡན་འདས་ཀྱིས་དགྲ་བཅོམ་པ་བསམ་གཏན་གྱི་སྒྲིབ་པ་དང་བྲལ་བས། གཉིད་མེད་པ་དང་རྨི་ལམ་ཡོད་པར་གསུངས་པ་དང་འདྲ་སྟེ་དོན་ཕྲ་རགས་སུ་གོ་བར་བྱ། ཕྲ་བ་རྟོགས་པ་དང་དབྱེར་མེད་པའི་རྟོག་པ་སྐྱེ་བ་དེ། དེ་ཉིད་དུ་དྲན་པས་སྦྱང་བས་གཉེན་པོ་གཞན་ནས་བཙལ་མ་དགོས། དེས་ན་ཕྱག་རྒྱ་ཆེན་པོ་རྟོགས་པའི་རྣལ་འབྱོར་པ་ཞིག་ལ། དགྲ་གསོད་པའི་སྦྱོར་བ་ལ་ཞུགས་ན། ཐབས་སྣ་ཚོགས་ཀྱིས་བསྲུང་བར་བྱེད་དེ། བསྲུངས་པས་རང་གཞན་ཐམས་ཅད་བསྲུངས་པ་ཡིན། དེའི་ཐོག་ཏུ་ཡང་ཕན་པ་དང་བདེ་བ་ཆེན་པོ་སྒྲུབ་པ་བྱང་ཆུབ་སེམས་དཔའི་སྤྱོད་པ་ཡིན་པས། སྐད་ཅིག་མ་དང་པོ་ལ་ཞེ་སྡང་སྐྱེས་ཀྱང་དེ་མི་རྟག་སྟེ་ཁོ་རང་ཉིད་དུ་འགྱུར་བ་དང་འདྲ་སྟེ་རྗེ་ཡིན་གསུང༌།། ༡༠༽ །།དེ་ལྟར་སྐྱེ་བ་དང་སྐྱེ་བ་མེད་པ་མཉམ་རྗེས་སུ་གསལ་བ་ལ་མཉམ་པ་ཉིད་རྟོགས་ནས་མཉམ་རྗེས་མེད་པ་ཡིན་གསུང་བ་དེ། ཇི་ལྟར་མཆི་ཞུས་པས། འོ་ན་དེ་གང་ཡིན། བབས་ཀྱི་མཉམ་རྗེས་སུ་ནི་མི་འདུག་རྗེས་དེ་ཡིན་ན་རོ་གང་དང་གཅིག དཔེར་ན་མཉམ་པ་ཉིད་ས་ཆེན་པོ་ལྟ་བུ་རྟོགས་པ་ལ། དེ་ལ་རྟོག་པ་ས་བོན་ལྟ་བུ་ཐ་མི་དད་པར་སྐྱེ་སྟེ། འབྲུ་ཐ་དད་པ་མང་པོ་ཡོད་པ་ལ་ཕྱུག་པོ་ཟེར། དེ་བྱང་ཆུབ་ཀྱི་སེམས་ཉེ་གནས་གོ་ཆོད་ལྟ་བུ་དང༌། བསྔོ་བ་མི་མཐུན་པའི་ཕྱོགས་བསྲུང་བ་བློན་པོ་ལྟ་བུ་ཡོད་ན།

རང་གི་སེམས་ཉིད་དེ་ཐམས་ཅད་ཀྱི་བདག་པོ་རྒྱལ་པོ་ལྟ་བུ་ཡིན་མོད། མི་སྐྱེ་བའི་ཆོས་ལ་བཟོད་པ་ཐོབ་ནས། ཆོས་ཀྱི་སྐུ་མི་རྟག་ཅེས་པ་དང༌། མི་རྟག་པ་རྟག་ཅེས་ཟེར་ཡང་མི་བཟོད་པ་མེད་དེ་བཟོད་པ་ཡིན་གསུང༌། ཨ་ཅོ་ཨ་ཅོ་རྣལ་འབྱོར་པ། །བདག་ཏུ་འཛིན་པའི་རྣམ་རྟོག་འདི། །འཁོར་བའི་རྩ་བ་མ་རིག་པ། །འཕགས་པ་རྣམས་ཀྱིས་སྨད་པ་སྟེ། །བདག་ཏུ་འཛིན་པའི་རྣམ་རྟོག་ལ། །སྤང་བྱ་གཉེན་པོ་མི་འདུག་པས། །འདི་ལ་བསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་མེད། །བླ་མེད་སྟོང་པར་རྫོགས་སངས་རྒྱས། །ཤཱཀྱའི་རྒྱལ་པོ་བཅོམ་ལྡན་གྱིས། །ཞབས་ལ་ཕྱག་འཚལ་རྟག་ཏུ་འདུད། །ཕྱག་འཚལ་འདུད་ཅིང་ཕྱག་འཚལ་འདུད། །ཕྱག་འཚལ་ཤཱཀྱ་སེང་གེ་ལ། །མ་རིག་པ་དང་ལམ་གྱི་ཆོས། །འབྲས་བུ་ཐམས་ཅད་མཁྱེན་པ་ཉིད། །གདོད་ནས་རྣམ་པར་དག་པ་སྟེ། །རྒྱུ་དང་ལམ་དང་འབྲས་བུ་དང༌། །སྤང་བྱ་གཉེན་པོ་གཉིས་མེད་པ། །རྣལ་འབྱོར་པ་རྣམས་ངལ་སོས་པས། །རྣམ་པར་དག་པའི་རང་གནས་སུ། །རྣམ་པར་དག་པ་ངོ་མཚར་ཆེ། །ཉན་ཐོས་རྣམས་དང་རང་སངས་རྒྱས། །བྱང་ཆུབ་སེམས་དཔའ་ཁ་ཅིག་རྣམས། །གཉིས་མེད་ཟུང་འཇུག་མ་མཐོང་བས། །ཁ་ཅིག་མྱ་ངན་འདས་པས་སྐྲག །ཞི་བར་གནས་པ་ཉིད་དུ་དོགས། །ཁ་ཅིག་འཁོར་བས་ཤིན་ཏུ་སྐྲག །བདག་མེད་སྟོང་པ་ཉིད་ལ་དགའ། །གཉིས་མེད་རྟོགས་པའི་རྣལ་འབྱོར་ནི། །ནམ་མཁའི་མདུད་པ་རང་སར་གྲོལ། །སྤང་བླང་གཉིས་ལ་རེ་དོགས་མེད། །ཨེ་མ་རྣལ་འབྱོར་ངོ་མཚར་ཆེ།། ༡༡༽ །།ཡང་འཁོར་འདས་ཀྱི་བདེ་སྐྱིད་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པ་ལས་འབྱུང་བ་ལ། ཤེས་རབ་མངོན་པར་རྟོགས་པ་དགྲ་བཅོམ་པའི་འབྲས་བུ་ལ་བཀོད་པ་བས། ཡུལ་བྱང་ཆུབ་སེམས་དཔའ་ལ་གླེགས་བམ་ཕུལ་བ་བསོད་ནམས་ཆེ་བའི་རྒྱུ་མཚན་ཅི་ལགས་ཞུས་པས། ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཁམས་རང་བཞིན་གྱི་རྣམ་པར་དག་པ་ལ་ཟེར། དེ་ལས་འཁོར་འདས་ཀྱི་བདེ་སྐྱིད་ཐམས་ཅད་འབྱུང་བ་ལ།

ཉན་ཐོས་ཤེས་རབ་ཀྱི་ཕ་རོལ་ཏུ་ཕྱིན་པ་བྱུང་ཡང༌། གཞི་དེའི་ཆ་ལག་ཅུང་ཟད་ཙམ་ཡིན་པའི་ཕྱིར། དེ་ལས་འཁོར་འདས་ཀྱི་བདེ་སྐྱིད་འབྱུང་མི་ནུས་པ་ཡིན་གསུང༌།། ༡༢༽ །།གཤིས་གདོད་ནས་ཁམས་རང་བཞིན་གྱིས་རྣམ་པར་དག་པ་མ་རྟོགས་ཤིང་མ་རིག་པ་ལ་སེམས་ཅན་འབྱུང་བ་ལ། མ་རིག་པ་དེ་ཐོག་མ་འདི་ཙམ་ནས་བྱུང་བྱ་བ་མེད་གསུང་ན། སེམས་ཅན་རྣམས་ཀྱི་མ་རིག་པ་གཅིག་པུ་ཡོད་པ་ལགས་སམ། ཐ་དད་པར་ཡོད་པ་ལགས་ཞུས་པས། སྤྱིར་སེམས་ཅན་གྱི་མ་རིག་པ་དེ་མ་རིག་པར་གཅིག་པ་ཡིན། དེ་མ་རིག་པས་མ་རིག་པ་ཞེས་ཟེར། དེ་ལ་ཆོས་ཀྱི་སྐུ་དང་མ་རིག་པ་གཉིས་མཉམ་པོར་ཡོད་པས། ཆོས་ཀྱི་སྐུ་ཟད་ན་མ་རིག་པ་ཡང་ཟད་དེ། འཕེལ་བ་ཡང་མེད་འགྲིབ་པ་ཡང་མེད་པས་འདིར་འཕེལ་འགྲིབ་མེད་པ་ཡིན། དེས་ན་སངས་རྒྱས་དང་སེམས་ཅན་དབྱེར་མེད་པས། དེ་རྟོགས་པའི་དུས་སུ་མ་རིག་པ་དེ་མེད་པར་འགྲོ་རྒྱུ་ཡང་མེད་དེ། དཔེར་ན་ནམ་མཁའ་ཤར་ཕྱོགས་ནས་བཅད་ནས་ནུབ་ཕྱོགས་སུ་བསྣོན་པ་མེད་པ་ལྟ་བུ་ཡིན་གསུང༌།། ༡༣༽ །།བར་དོ་དང་པོའི་འོད་གསལ་ལ། འོད་གསལ་མཐར་ཐུག་ཏུ་བཞེད་པ་ལ། ཡང་མ་རྟོགས་ན་སངས་མི་རྒྱ་གསུང་བ་དེ་ཅི་ལགས་ཞུས་པས། དེ་ཕྱིར་རང་གི་སེམས་ཉིད་སྤྲོས་པ་ཐམས་ཅད་དང་བྲལ་བ། དུས་ཐམས་ཅད་དུ་འགྱུར་བ་མེད་པར་རྟག་པ་དེ། དགེ་བ་དང་མི་དགེ་བ་གང་དུ་ཡང་བཞག་ཏུ་མེད། དེ་བཞིན་དུ་གཟུགས་ནས་ཐམས་ཅད་མཁྱེན་པའི་བར་ཐམས་ཅད་ཀྱང་འགྱུར་བ་མེད་ཅིང་རྣམ་པར་རྟོག་པ་མེད་པའི་ཕྱིར། སྨྲ་བསམ་ཤེས་བརྗོད་ཀྱི་ཡུལ་ལས་འདས་པ་ཡིན་པ་ལ། བག་ཆགས་ཀྱི་ས་བོན་ཐམས་ཅད་འོད་གསལ་དེ་ཉིད་ལས་བྱུང༌། དེ་ཉིད་ལ་གནས། དེ་ཉིད་ལ་ཐིམ་སྟེ་དོན་གྱིས་དབྱེར་མེད། འོད་གསལ་དེ་རྟོགས་པའི་དུས་སུ་རྟོགས་པའི་འོད་གསལ། མ་རྟོགས་པའི་དུས་སུ་གཏི་མུག་གི་རང་བཞིན་ཡིན་ཏེ་ཁམས་གསུམ་གྱི་འཁོར་བ་དེ་ལས་བྱུང་བ་ཡིན་གསུང༌།། ༡༤༽ །།མ་རྟོགས་པའི་འོད་གསལ་བག་ཆགས་ལྡང་བ་དེ་གོ་བ་ལ། རྟོགས་པའི་དུས་སུ་རྗེས་ཤེས་སུ་འབྱུང་བའི་ས་བོན་གར་གནས་པ་ལགས་ཞུས་པས།

དེ་ཡང་རྟོགས་པའི་ངོ་བོ་དེ་ཉིད་ལ་གནས་ཏེ་གཞན་དུ་གནས་པ་མེད་གསུང༌།། ༡༥༽ །།མཉམ་གཞག་གི་དུས་སུ་འོད་གསལ་རྟོགས་པ་ཡིན་ཡང༌། རྗེས་འབྱུང་དེ་མ་རྟོགས་པས་ས་བོན་ལྡང་བ་ཡིན་གསུང་བ་དངོས་པོ་དང་དངོས་པོ་མེད་པ་གང་ལ་ཟེར་བ་ལགས་ཞུས་པས། དེ་སྟོང་པ་ཉིད་དང༌། བདག་མེད་པ་དང༌། དབུ་མ་ལ་སོགས་ལྟ་བའི་རྣམ་པ་རྣམས་ལ་ཟེར། ལྟ་བ་དེ་རྣམས་དག་པར་གྱུར་པ་ཡོད་པར་འཛིན་པ་དང༌། མེད་པར་འཛིན་པ་ཐམས་ཅད་དང་བྲལ་བ་དེ་སེམས་ཉིད་ཡིན་གྱི། སེམས་ཉིད་ཀྱི་དཔེ་ནམ་མཁའ་ལྟ་བུར་ཁ་དོག་དང༌། རྟགས་དང༌། དབྱིབས་ལ་སོགས་པ་ཐམས་ཅད་དང་བྲལ་ཞིང༌། ཡོད་པ་དང་མེད་པ་མ་ཡིན་ལ་རིག་པ་ཡང་རིག་པ་མེད་པ་དང༌། རིག་པ་གཉིས་གཅིག་གིས་གཅིག་མི་གཏོང་སྟེ། ཕན་ཚུན་གཅིག་ཏུ་གྱུར་པ་འདི་ལ་བཅོམ་ལྡན་འདས་རྡོ་རྗེ་འཆང་ཆེན་པོ་གཉིས་སུ་མེད་པར་སྙོམ་པར་ཞུགས་པ་ཞེས་ཟེར་ཏེ། ཁམས་གསུམ་པའི་ངོ་བོར་ཡང་སྟོང་པ་ཉིད་དུ་ངེས་པས། ཡོད་པར་འཛིན་པ་བྲལ་ན་གཟུགས་ཉིད་ཀྱང་དངོས་པོ་མེད་པ་ཡིན་པའི་ཕྱིར་ན། རབ་འབྱོར་ངས་གཟུགས་ཡང་དག་པར་རྗེས་སུ་མ་མཐོང་ཞེས་པ་ནས་ཉེ་བར་མི་ལེན་ཏོ་ཞེས་གསུངས། མེད་པར་འཛིན་པ་དང་མ་བྲལ་ན། ཆོས་ཀྱི་སྐུ་ཡང་དངོས་པོ་མེད་པ་ཡིན་པས། མིང་གི་ཁྱད་པར་དེར་བཏགས་པ་ཡིན་གསུང༌།། ༡༦༽ །།རང་གི་རིག་པ་དྲི་མ་མེད་པ་ལས་མངོན་པར་ཤེས་པ་ལ་སོགས་པའི་ཡོན་ཏན་འཆར་བར་གསུངས་པ་ལ། སྣང་བའི་སེམས་ལ་ཡེ་ཤེས་སྐྱེ། བསམ་གཏན་གྱི་སེམས་ལ་ཤེས་རབ་སྐྱེ་གསུངས་པ་གང་ལ་དགོངས་པ་ལགས་ཞུས་པས། སྣང་བའི་འདུ་ཤེས་ཀྱི་རྒྱུན་གཅིག་ཏུ་གྱུར་པ་ལ་ཡེ་ཤེས་སྐྱེ་སྟེ་མངོན་པར་ཤེས་པ་ཟེར། བསམ་གཏན་བཞི་པའི་སེམས་ལ་ཤེས་རབ་སྐྱེ་སྟེ་སྟོང་པ་ཉིད་རྟོགས་པ་ལ་ཟེར། དེ་གཉིས་ཀྱི་ཁྱད་པར་མཐར་ལྷུང་མ་ལྷུང་ལས་མེད་གསུང༌།། ༡༧༽ །།ཏིང་ངེ་འཛིན་གཅིག་ལ་ཟླ་བ་གསུམ་མཉམ་པར་བཞག་པར་གསུངས་པ་དང༌། རང་གཤིས་རྙོག་པ་གཉིས་གསུང་བ་དེ་ཐམས་ཅད་ལ་དེ་ལྟར་མཆི་བ་ལགས་སམ་ཞུས་པས།

དེ་ཁོ་ན་ཡིན། ཡུལ་ལ་མཉམ་པར་བཞག་པའི་གཤིས་དེ་གོ་ན། དཔའ་རང་ལ་ཡོད་ན་མཚོན་ཐང་ལ་ཡོད་པ་དང་འདྲ་བར་འོང༌། སྙིང་རྗེའི་ཏིང་ངེ་འཛིན་ལ་ཟླ་བ་གསུམ་མཉམ་པར་བཞག་པ་དེ་རྒྱུན་མ་ཆད་པར་དགོས། དེས་ཚངས་པ་མཐོང༌། དེ་མི་དགོས་ངས་ཞག་གསུམ་སྙིང་རྗེ་བསྒོམས་པས་མཛེ་སོས་ཏེ། སྙིང་རྗེའི་སེམས་དེའི་རྗེས་སུ་འབྲངས་པའི་ལུས་དང་ངག་དང་ཡིད་ཀྱི་ལས་ཀྱིས་སྙིང་རྗེ་ཆེན་པོ་མཐར་ཕྱིན་པར་འགྱུར་བས། དེ་བཞིན་གཤེགས་པའི་སློབ་པ་རྣམས་བྲེ་མིག་ཕུལ་གྱིས་མ་ཁེངས་པས་བརྩོན་འགྲུས་ཆེན་པོ་རྩོམ་པ་ནི་དེ་ཡིན། ཏིང་ངེ་འཛིན་དེ་ཡང་བར་ཆད་དང་བྲལ་ན་རྒྱུན་མི་ཆད་པའི་ཕྱིར། ཐུབ་པ་ཆེན་པོའི་ཆོས་ཐམས་ཅད་བར་ཆད་སྤོང་བའི་ཐབས་ཡིན་པས། དགག་སྒྲུབ་ཀྱི་བསླབ་པར་འདུས་པ་ཡིན་གསུང༌།། ༡༨༽ །།སྔགས་དང་མཚན་ཉིད་ཀྱི་ཐེག་པའི་ལམ་ཐམས་ཅད་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དུ་གདའ་བ་ལ། འདི་སེམས་ཅན་གྱི་དུས་སུ་ཡང་ཡོད་པ་ཡིན། གསུང་བ་དེ་གང་ལགས་ཞུས་པས། དེ་མི་དགོས། སངས་རྒྱས་དང་བྱང་ཆུབ་སེམས་དཔའ། ཉན་ཐོས་དང་རང་སངས་རྒྱས་ཐུན་མོང་དུ་གྱུར་པའི་ཆོས་ཡིན། སངས་རྒྱས་ལ་ཁྱད་པར་གྱི་ཆོས་བྲལ་བ་དང༌། རྣམ་པར་སྨིན་པའི་ཆོས་ཡོན་ཏན་དྲུག་ཅུ་རྩ་བཞི་ཡོད་པ་དེ་ཡང་སེམས་ཅན་ལ་ཡོད་པ་ཡིན། དེ་རྣལ་འབྱོར་པ་གཅིག་གིས་རྣལ་འབྱོར་པ་གཅིག་ལ་གང་ཡིན་བྱས་པ་ལ། དེ་ན་རེ། འདི་ཡིན་ཟེར་བས་རྣལ་འབྱོར་པ་དེ་མཉེས་ནས། སྤྱན་ཆབ་ཙར་རེ། ཕྱག་གཡས་པ་གསེར་གྱི་ཁ་དོག་ཅན་སྤྱི་བོར་བཞག་པ་ཡོད། འོན་ཀྱང་ཁྱོད་ལ་ཆོས་ཀྱི་འགག་གཅིག་བསྟན་པས། བཅོམ་ལྡན་འདས་ཀྱིས་བར་དུ་གཅོད་པའི་ཆོས་དང་བྲལ་བར་གསུངས་པའི་ལམ་གང་ཡང་རུང་བ་དེ་ལ་ཟེར་བ་ཡིན་གསུང༌།། ༡༩༽ །།འོ་ན་དགེ་བའི་རྩ་བ་བསམ་པ་གཅིག་པུ་ལ་ཡང་དེ་དག་ཐམས་ཅད་འདུས་པར་མཆིའམ་ཞུས་པས། ཤིན་ཏུ་ཡང་འགྲོ་སྟེ། འགྲོ་བའི་མགོན་པོས་ཉོན་མོངས་པ་གཅིག་པུ་ལ་སྐུ་གསུམ་ཡེ་ཤེས་རྣམ་པ་ལྔ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན།

རྣམ་པར་ཐར་པའི་སྒོ་གསུམ་དང་ཐམས་ཅད་ཚང་བར་བཞེད། དེ་ཁྱད་པར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་གཞིར་གྱུར་པ། དྲན་པ་ཉེ་བར་བཞག་པ་བཞི་སྤངས་པ་དང་བོར་བ་མེད་པ་ལམ་གོང་མ་ཐམས་ཅད་དུ་ཁྱད་པར་དུ་གྱུར་པས། སངས་རྒྱས་པའི་དུས་སུ་ཡང་དྲན་པ་ཉེ་བར་བཞག་པ་བཞིའི་ངོ་བོར་སངས་རྒྱས་པ་ཡིན་གསུང༌།། ༢༠༽ །།དེ་ལྟར་གྱུར་ན་དྲན་པ་གཅིག་པུས་ལམ་བགྲོད་པས་ཡུལ་རྐྱེན་གྱི་གྲངས་ངེས་པ་འབྱུང་བ་ལགས་སམ་ཞུས་པས། དེ་འདི་ལྟ་བུ་བགྱི་བས། སེམས་དྲན་པ་ཉེ་བར་བཞག་པ། སེམས་ཀྱིས་སེམས་མི་མཐོང༌། རལ་གྲིས་རལ་གྲི་རང་མི་ཆོད། མཛུབ་མོས་མཛུབ་མོ་རང་ལ་རེག་པར་མི་ནུས་པ་བཞིན་དུ། སེམས་སྐྱེ་མེད་སྤྲོས་བྲལ་དུ་གོ་བ་ཡིན་ཏེ། བཅོམ་ལྡན་འདས་ཀྱིས་ཆོས་ཐམས་ཅད་སེམས་ཡིན་པར་གསུངས། རྗེ་གོང་མས་ཐུགས་དམ་དུ་བཞེས། དེས་ན་སེམས་མ་གཏོགས་པ་མེད་པས། འཁོར་འདས་ཐམས་ཅད་སེམས་ཡིན། སེམས་དེ་སེམས་ཙམ་པ་རང་རིག་དོན་དམ་དུ་འདོད། ཉན་ཐོས་སྣ་གཅིག་ཏུ་འདོད། དབུ་མ་པ་སྤྲོས་པ་དང་བྲལ་བར་འདོད་དེ། སེམས་དེ་ཉིད་རྒྱུ་རྐྱེན་གྱིས་བསྐྱེད་ཅིང་རྟེན་འབྲེལ་སྒྱུ་མར་འདུག་པས་སེམས་ཙམ་དུ་མི་བཏུབ། སྐད་ཅིག་གི་རྫས་སུ་གྲུབ་པ་མེད་དེ་ཕྱོགས་དུས་ཀྱི་དབྱེ་བས་འཇིག སྤྲོས་པ་དང་བྲལ་བར་འདོད་པ་བློས་བྱས་པས་ཆོས་ཉིད་དོན་དམ་དུ་མི་འོང༌། འདི་ལ་ཤོར་ས་བཞི་དང་གོལ་ས་གསུམ་སྤངས་པའི་ཕྱག་རྒྱ་ཆེན་པོ་མ་གཏོགས་པ་འཁོར་བ་ལས་འདའ་བ་ཡང་མི་ནུས་ན། རྫོགས་པའི་བྱང་ཆུབ་ལྟ་སྨོས་ཀྱང་ཅི་དགོས། ཁ་ཅིག་ན་རེ། སྐད་ཅིག་ཏུ་འདོད་པ་དང༌། སྟོང་ཉིད་དུ་འདོད་པ་དང༌། མི་འདོད་པ་ཐེག་པ་ཆེ་ཆུང་དུ་བྱེད་དེ། དེ་མིན། འོ་ན་སྐད་ཅིག་ཏུ་གསུངས་པའི་དགོངས་པ་གང་ཡིན། ཉན་ཐོས་སྲེད་ལེན་འགོག་པར་བྱེད་པའི་ཐབས་སུ་གསུངས་ཏེ། ལུས་དུམ་བུ་ལྔ་ཙམ་དུ་བཏང་ཡང༌། དེ་ལ་ཡིད་འབྱུང༌། ཡིད་བྱུང་བས་འདོད་ཆགས་དང་བྲལ། དེས་ཉེ་བར་ཞི་བ་མྱ་ངན་ལས་འདའ་བ་ཡིན་གསུང༌།

དོན་དམ་ཀུན་རྫོབ་བྱང་ཆུབ་སེམས། །ཉེས་པ་མི་མཐུན་ཕྱོགས་རྣམས་ལ། །གཉེན་པོ་ཐམས་ཅད་སྒོམ་པའི་ཚུལ། །ལུས་སེམས་ཚོར་བ་ཆོས་རྣམས་ལ། །བདག་ཏུ་འཛིན་པ་ལ་སོགས་པའི། །གཉེན་པོ་དྲན་པ་ཉེར་བཞག་བཞིས། །ཇི་ལྟར་ཆུ་ལ་ཆུ་བཞག་ལྟར། །དམིགས་པ་མེད་པ་ཉིད་དུ་བཞག །སུམ་ཅུ་རྩ་བདུན་བྱང་ཆུབ་ཕྱོགས། །ཐམས་ཅད་དེ་དང་འདྲ་བར་ཡང༌། །དམིགས་མེད་རྒྱ་མཚོ་ལྟ་བུ་ལ། །ཆུ་ལ་ཆུ་བུར་ཇི་ལྟ་བར། །དེ་ལྟ་དེ་ལྟར་ཉིད་དུ་བཞག །སྟོན་པའི་དགོངས་པ་དེ་བཞིན་ནོ།། ༢༡༽ །།ཡང་ཐེག་པ་གསུམ་གྱི་རིགས་ཐ་དད་པར་གསུངས་པའི་རིགས་ཀྱི་དབྱེ་བ་ཇི་ལྟ་བུ་ལགས་ཞུས་པས། འདི་ལ་རང་བཞིན་གྱིས་གནས་པའི་རིགས། ཁམས་རང་བཞིན་གྱིས་རྣམ་པར་དག་པ་ཐམས་ཅད་ལ་མེད་མི་སྲིད། དེས་ན་ཐམས་ཅད་རིགས་གཅིག་ཡིན། སྒྲུབ་པའི་རིགས་དཀར་པོའི་ས་བོན་བསྐྱེད་པ་ཡིན་ཏེ། ཕ་རོལ་ཏུ་ཕྱིན་པ་དྲུག་ཡིན། དེ་ཉན་ཐོས་དང་རང་སངས་རྒྱས་དང༌། བྱང་ཆུབ་སེམས་དཔའ་ཐུན་མོང་བ་ཡིན་ཡང༌། ཞིང་དང་བསམ་པ་དང༌། དངོས་པོ་དག་པ་དང༌། མ་དག་པ་རྒྱ་ཆེ་བ་དང་ཆུང་བའི་རིམ་པས་ཐེག་པ་གསུམ་གྱི་རིགས་ཀྱི་ཁྱད་པར་དུ་མཆིས། ཞིང་ཕ་དང་མ་ལྟ་བུ་ཡིན་ཡང༌། གདུང་བ་ཆེ་ཆུང་ཡོང༌། ཞིང་སངས་རྒྱས་ལ་དགེ་བའི་རྩ་བ་བསྐྱེད་ཀྱང་སྙིང་རྗེ་ཆེ་ཆུང་འོང༌། དེས་ན་བྱིས་པ་ཁྱེའུ་གཉིས་ཀྱིས་བཅོམ་ལྡན་འདས་ཀྱི་བསེལ་བགྱིས་་་་་་ལམ་སྐྱེལ་པ་དང༌། ཀུན་ཏུ་རྒྱུ་རབ་བཟང་དང༌། གནས་བརྟན་ཀུན་དགའ་བོ་ལྟ་བུ་ཡིན་ཏེ། རིགས་བསམ་གྱིས་མི་ཁྱབ་སྟེ་བསྡུ་ན་གསུམ་དུ་འདུ་བ་ཡིན་གསུང༌།། ༢༢༽ །།བྱམས་སྙིང་རྗེ་བྱང་ཆུབ་ཀྱི་སེམས་རྣམ་པ་གསུམ་ལས། བྱམས་པ་དང་སྙིང་རྗེ་སེམས་ཅན་གྱི་དུས་སུ་ཡོད་པ་ལ། སངས་རྒྱས་ཀྱི་རྒྱུ་ངེས་པ་ནི་བྱང་ཆུབ་ཀྱི་སེམས་ལ་གསུངས་འདུག རྒྱུ་དེ་སེམས་ཅན་གྱི་དུས་ན་ཡོད་པ་ལགས་སམ། ཡོད་ན་གང་ལགས་ཞུས་པས། འདི་ལ་གཅིག་ཡོད་དེ། ཁྱོད་ཀྱིས་ཆོས་ཟབ་མོ་འཛིན་ནི་མི་འཛིན་མི་སྟོན་གསུང༌།

དེ་ནས་འཛིན་པར་དམ་བཅས་ནས་ཞུས་པས། འདི་སེམས་ཅན་གྱི་དུས་ཀྱི་ཁྲ་དང་སྤྱང་ཀི་ལ་ཡང་རང་གི་བུ་ལ་སྙིང་རྗེ་ཡོད་པ་དེ་ཡིན། སྙིང་རྗེ་དེས་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་པར་བྱེད། སྡུག་བསྔལ་དང་བྲལ་བར་བྱེད། སངས་རྒྱས་ཐོབ་པ་བྱེད་པ་དེ་བྱམས་པ་ཡང་དེ་དང་འདྲ། དེ་བཞིན་དུ་དཀར་པོའི་ཕྱོགས་ཀྱི་དགེ་བའི་རྩ་བ་མཐའ་དག་གིས་ཀྱང་ལས་དེ་བྱེད་པས་བྱང་ཆུབ་ཀྱི་སེམས་སུ་མཆི་སྟེ། སྙིང་རྗེ་ཚད་མེད་པས་འཇུག་པ་དེ་ལ་བྱང་ཆུབ་ཀྱི་སེམས་ཟེར། དེས་སྡོམ་པ་གསུམ་པོ་མ་ལུས་པར་རྫོགས་པར་བྱེད་པ་ཡིན། དེའི་དུས་སུ་སྨོན་པའི་བསམ་པ་དེ་དང༌། བྱ་བའི་སྤྱོད་པ་དེ་ལ་གཉིས་མེད་གཅིག་ཏུ་གྱུར་པ་ཡིན་གསུང༌།། ༢༣༽ །།དེ་ལ་སོགས་པ་ཉན་ཐོས་དང་རང་སངས་རྒྱས་ལ་ཡང་སྙིང་རྗེ་ཆེན་པོ་དང་ལྡན་པ་ཞེས་སྙིང་རྗེ་ཡོད་པར་གསུངས་པས། སྙིང་རྗེ་ཐེག་པ་ཆེན་པོར་མི་འགྲོ་གསུང་ན། ཉན་ཐོས་དང་བྱང་ཆུབ་སེམས་དཔའི་སྙིང་རྗེའི་ཁྱད་པར་གང་གིས་ངོས་འཛིན་པ་ལགས་ཞུས་པས། ཉན་ཐོས་ལ་སྙིང་རྗེ་ཡོད་ཀྱང་ཁོ་རང་གི་ཞེ་འདོད་བསམ་པ་ཞི་བདེ་འདོད་པའི་ཡན་ལག་ཏུ་འགྲོ། བྱང་ཆུབ་སེམས་དཔའ་སེམས་མ་བསྐྱེད་པ་བསྐྱེད་པའི་རྒྱུ། བསྐྱེད་ནས་བསླབ་བྱ་འབྲས་བུ་མཐར་ཐུག་པ་སངས་རྒྱས་བཅོམ་ལྡན་འདས་ཀྱི་སྙིང་རྗེ་ཆེན་པོ་ཡིན། དཔེར་ན་ངེད་གསུམ་ལ་དར་གཞོན་གྱིས་ཆབ་ཚ་འདྲ་འདྲེན་པར་འདྲ་ཡང༌། བྱེད་པའི་ལས་ཐ་དད། འདབ་ཆགས་ནམ་མཁའ་ལ་འཕུར་ཡང་ས་ཆོད་མི་གཅིག་པ་ལྟ་བུ་ཡིན། དེས་ན་ཕ་རོལ་ཏུ་ཕྱིན་པ་དྲུག་གཅིག་ལ་ཚང་བ་དང་འདྲ་བར། སྙིང་རྗེ་ཡང་གཅིག་དང་གཉིས་ནས་ནམ་མཁའ་དང་མཉམ་པར་འགྲོ་བ་ཡིན་གསུང༌།། ༢༤༽ །།སྤྱིར་ལམ་གྱི་ཡོན་ཏན་ཐམས་ཅད་རྗེས་ལས་འབྱུང་བ་མིན། མཉམ་གཞག་ལས་འབྱུང་བ་ཡིན་གསུང་བ་ལ། ཡང་རྒྱུ་སོ་སོར་སྒྲུབ་དགོས་གསུང་བ་དེ་ཇི་ལྟར་མཆི་བ་ལགས་ཞུས་པས། འདི་ལ་སྤང་བྱ་སྤངས་པ་ཉིད་ཀྱིས་ཐོབ་པ་བྲལ་བའི་འབྲས་བུ་དང༌།

རྒྱུས་སྒྲུབ་པ་རྣམ་པར་སྨིན་པའི་འབྲས་བུ་གཉིས་ཡིན་པ་ལ། འབྲས་བུ་གང་ཡང་རུང་བ་གཅིག་ལ་དེ་གཉིས་ཀ་མ་ཚང་བ་མེད་དེ། དཔེར་ན་ཆབ་ཚ་འདི་རྒྱུ་དང་རྐྱེན་གྱིས་བསྒྲུབས་པ་ལས་བྱུང་བ་དང༌། ང་མི་འདོད་ཀྱང་འོང་བ་རྣམ་པ་གཉིས་ཡིན། དེས་ན་བྲལ་བ་དང་རྟོགས་པ་གཉིས་མེད་པའི་ཕྱོགས་ནས་མཉམ་པར་བཞག་པ་ལས་བྱུང་ལ། རྟོག་པ་དང་སྒྲུབ་པའི་ཕྱོགས་ནས་རྣམ་པར་སྨིན་པའི་འབྲས་བུ་ཡིན་གསུང༌།། ༢༥༽ །།འོ་ན་ས་ཐོབ་པ་དང་རྒྱུ་སྒྲུབ་པ་གཉིས་འཛོམ་པ་ལས་ས་དང་ལམ་གྱི་ཡོན་ཏན་བརྒྱ་ཕྲག་བཅུ་གཉིས་ལ་སོགས་པ་རྣམས་འབྱུང་ལ། ས་ཐོབ་ཀྱང་རྒྱུ་མ་སྒྲུབས་ན་ས་དང་ལམ་གྱི་ཡོན་ཏན་མེད་པ་ཡང་ཡོད་པ་ལགས་སམ་ཞུས་པས། དེ་ཡང་ཡོད་དེ་བགྲེས་མོ་ལྟ་བུ་མི་སྐྱེ་བའི་ཆོས་ལ་བཟོད་པ་ཐོབ་ཀྱང༌། ད་ནི་བདག་ས་ཕུག་གམ་རྩིག་དྲུང་གང་དུ་འདུག་ཀྱང་བདག་སྡུག་གོ་སྙམ་པའི་སེམས་མེད། ཞེས་གསུངས་པ་ལྟ་བུ་ཡིན་པས། དེས་ཀྱང་ཡོན་ཏན་སྒྲུབ་དགོས། སྒྲུབས་པ་དེ་ལས་ས་དང་པོའི་ཡོན་ཏན་གཟོད་འབྱུང་བ་ནི་མ་ཡིན་ཏེ། རྟོགས་པ་རྟོགས་པའི་ཁྱད་པར་གྱིས་དེ་དང་དབྱེར་མེད་པ་ས་བརྒྱད་པའི་ཡོན་ཏན་རྣམས་འབྱུང་བ་ཡིན་གསུང༌།། ༢༦༽ །།དེ་ལྟར་གྱུར་ན་ལམ་ཐམས་ཅད་རིམ་གྱིས་པ་མ་གཏོགས་པ་མི་སྲིད་གསུང་བ་ལ། ས་འོག་མའི་ཡོན་ཏན་མེད་པར་གོང་མའི་ཡོན་ཏན་སྐྱེ་བ་ཇི་ལྟར་ལགས་ཞུས་པས། དེ་ས་དེ་ཉིད་ལ་གནས་ནས་དེ་ཉིད་ཀྱི་ཡོན་ཏན་རྫོགས་པར་སྒྲུབ་པ། དཔེར་ན་ཁྱེད་རང་གི་ཡུལ་ན་འདུག་ན་དེའི་བྱེད་ཆོས་ནོར་རྫས་ལ་སོགས་པས་འཇིག་རྟེན་གྱི་སྒྲུབ་བྱ་གང་ཡིན་པ་དེ་འགྲུབ་པ་ཡིན་ལ། ཡུལ་དུ་མ་བསྡད་པར་ངའི་དྲུང་དུ་འོངས་པས། དེ་བས་ཁྱད་པར་དུ་གྱུར་པ་ངའི་ཕུན་སུམ་ཚོགས་པ་ལ་དབང་བྱེད་པ་ལྟ་བུ་ཡིན། དེ་ཡང་རྒྱུ་གོང་དུ་མ་བསགས་པ་ལ་མི་འབྱུང་སྟེ། རྐྱེན་གྱིས་བདེན་པ་མ་མཐོང་ཡང་ས་བརྒྱད་ཀྱི་མངོན་རྟོགས་སྐྱེ་བའི་རྒྱུ་ཇི་བཞིན་དུ་བསགས་པས་དུས་གཅིག་ཏུ་མངོན་པར་རྟོགས་པ་རྒྱུད་ལ་སྐྱེ་སྟེ།

འདི་ལ་གཅིག་ཅར་བ་ཟེར། འོན་ཀྱང་པདྨའི་འདབ་མ་མང་པོ་ཕྱོགས་གཅིག་ཏུ་ཕུག་པ་དེ་ཡང་རིམ་གྱིས་པར་འོང༌། འདིར་ཡང་དེ་དང་འདྲ་བ་ཡིན། འདི་གསང་སྔགས་ལ་མཚོན་ན་རྩའི་མདུད་པ་དང་པོ་བྲལ་ནས་གྲངས་མེད་པའི་བསྐལ་པ་མང་པོར་དེ་རང་དུ་སྡོད་པ་ཡང་ཡོད། དུས་གཅིག་ཏུ་བཅུ་གསུམ་གྱི་མདུད་པ་བྲལ་ནས་ཚེ་གཅིག་གིས་སངས་རྒྱ་བ་ཡང་ཡོད་པས་དེ་ལྟར་གོ་བར་བྱ་གསུང༌།། ༢༧༽ །།ཀུན་རྫོབ་བྱང་ཆུབ་ཀྱི་སེམས་བརྗེད་པའི་རྒྱུས་བརྗེད་པ་དང་འདྲ་བས་དོན་དམ་བྱང་ཆུབ་ཀྱི་སེམས་རྟོགས་པ་བརྗེད་པ་སྲིད་ལགས་སམ་ཞུས་པས། བདེན་པ་མཐོང་ཙམ་ཞིག་གིས་ཡོན་ཏན་གོང་མ་མ་བསྒྲུབས་པར་མཚམས་སྦྱོར་གྱི་གནད་ཀྱིས་སྐྱེ་གནས་ཐ་དད་པར་ཚེ་འཕོས་ན་བརྗེད་པ་འོང་བར་སྲིད་དེ། དེ་ཡང་རྐྱེན་གང་ཡང་རུང་བས་མྱུར་དུ་སད་པར་འགྱུར་བ་དང༌། གཉིས་པ་དེ་བཞིན་གཤེགས་པས་དེ་ལྟར་བྱིན་གྱིས་རློབ་པ་ཡོད་དེ། ལི་ཙ་བྱི་སེམས་ཅན་ཐམས་ཅད་ཀྱིས་མཐོང་ན་དགའ་བ་དང༌། འཕགས་པ་ཀུན་དགའ་བོ་ལྟ་བུ་ཡིན་ལ། འཁོར་འདས་ཐམས་ཅད་མཉམ་པ་ཉིད་དུ་རྟོགས་པ་ལ། རྟོགས་པ་དེར་མ་སོང་ན་མེད་པ་ལ་བརྗེད་མི་སྲིད་གསུང༌།། ༢༨༽ །།རྟོགས་པ་དང་ལྡན་པའི་རྣལ་འབྱོར་པའམ། འཕགས་པ་དགྲ་བཅོམ་པ་ལྟ་བུ་ཉོན་མོངས་པ་ཐམས་ཅད་སྤངས་པ་ལ། ནད་དང་སྡུག་བསྔལ་འབྱུང་བ་དེ་གང་ལས་བྱུང་བ་ལགས་ཞུས་པས། ནད་དེ་མངོན་པར་རྟོགས་པ་དེ་ལས་འབྱུང་བ་མིན། འོ་ན་རྟོགས་པ་ཡོད་པ་ལ་ནད་འདུག་པ་སྙམ་ན། རྟོགས་པའི་རིམ་པ་དེ་ཁོ་ན་འདྲ་བར། ནད་སྤོང་བ་ཡིན་པས་དགྲ་བཅོམ་པ་སྒུར་ཆུང་ཡོངས་སུ་མྱ་ངན་ལས་འདས་པ་དེ་ལ་སྡུག་བསྔལ་ཡོད་དམ་མེད། དེ་ཆོས་ཀྱི་སྐུ་ཡིན། དེ་ལས་གཞན་པ་ལ་ཡོད། དེ་ཡོད་ཀྱང་དེ་ལ་སྡུག་བསྔལ་མེད་པའི་ཁས་ལེན་མེད་གསུང༌།། ༢༩༽ །།བྱང་ཆུབ་སེམས་དཔའི་སྤྱོད་པ་རླབས་པོ་ཆེས་བསྐལ་པ་འབུམ་ལ་སོགས་པའི་འཁོར་བ་ཕྱིར་བསྙིལ་བ་དེ་བསྐལ་པ་དེ་བར་དེར་འགྲོ་བ་ལགས་སམ། མི་འགྲོ་ན་གྲངས་འཇོག་པའི་རྒྱུ་ཇི་ལྟར་ལགས་ཞུས་པས།

འདི་ལ་ངོ་སྤྲོད་ཅིག་བྱ། འདི་ནས་ཕག་མོ་གྲུ་ཚུན་ཆོད་ཞག་འདི་ཚོད་ཡོང་བྱ་བ་ཡོད་དེ། རྟ་མགྱོགས་པ་ལ་བཞོན་པའམ། ནམ་མཁའི་བྱའམ་རྫུ་འཕྲུལ་དང་ལྡན་པས་སྐད་ཅིག་གིས་ཕྱིན་པ་ཡང་ཡོད་དེ། འདིར་བྱང་ཆུབ་ཀྱི་སེམས་ཀྱི་རྗེས་སུ་འབྲངས་ནས། ཕ་རོལ་ཏུ་ཕྱིན་པ་དྲུག་ཅི་རིགས་སུ་སྤྱོད་པའི་ལམ་དེ་ལ་ཞུགས་པའི་རྗེས་སུ་འབྲངས་ནས་བསྐལ་པའི་གྲངས་རྗེས་སུ་བཞག་པ་ཡིན། དེ་དང་འདྲ་བར་སེམས་ཅན་དམྱལ་བའི་གནས་སུ་བསྐལ་པ་དཔག་ཏུ་མེད་པར་གནས་པར་གསུངས་པ་ཡང༌། རིགས་སྔགས་ཀྱི་མཐུའམ་དགེ་བའི་བསམ་པ་ཅུང་ཟད་ཀྱང་དམྱལ་བའི་རང་སྲོག་ཆད་ནས་མཐོ་རིས་ལྷ་དང་མིའི་ལུས་ཐོབ་པ་ཡང་ཡོད། དེ་ཡང་སྲོག་འཆད་བྱེད་ཀྱི་རྐྱེན་དང་མ་ཕྲད་ན། དམྱལ་བའི་གནས་སུ་སྡུག་བསྔལ་མྱོང་བྱེད་ཀྱི་ལས་དེ་བསྐལ་པ་དེ་སྙེད་དུ་གནས་པར་གསུངས་པ་ཡིན། དེས་ན་ལྷག་པའི་བསམ་པའམ། སྤྱོད་པ་རླབས་པོ་ཆེ་རེ་རེས་ཀྱང་བསྐལ་པ་དཔག་ཏུ་མེད་པའི་འཁོར་བ་ཕྱིར་བསྙིལ་བ་ནི་དེ་ལྟ་བུ་ཡིན་ཏེ། གྲངས་མེད་པ་གསུམ་དུ་བཤད་པ་དེ་ཡང་གཟུང་བ་དང༌། འཛིན་པ་དང༌། གཉིས་ཀ་སྤོང་བར་བྱེད་པ་ཡིན་པས། དེ་ནི་སྐད་ཅིག་མ་གསུམ་དུ་ཡང་ཡོང་སྟེ་ཚེ་གཅིག་གིས་ཀྱང་སངས་རྒྱས་སུ་འགྱུར་བ་ཡིན་གསུང༌།། ༣༠༽ །།དེ་བཞིན་གཤེགས་པའི་སྙིང་པོ་མ་རིག་པ་གནས་ཀྱི་ས་ཀུན་གཞི་རྣམ་པར་ཤེས་པ་ཉན་ཐོས་དང༌། རང་སངས་རྒྱས་ཀྱིས་མ་མཐོང་བར་གསུངས་པ་ལ། སེམས་ཀྱི་དེ་ཁོ་ན་ཉིད་ནི་ཉན་ཐོས་དང་རང་སངས་རྒྱས་ཀྱིས་མ་རྟོགས་ཏེ། ཞི་བ་ཕྱོགས་གཅིག་པའི་ཕྱིར་འདི་ཡིན་བྱ་བ་ཞིག་གསུང་བར་ཞུ་བྱས་པས། འཁོར་འདས་ཀྱིས་བསྡུས་པའི་ཆོས་ཐམས་ཅད་ནི་ཀུན་གཞི་ལ་བརྟེན། ཀུན་གཞི་ལས་འབྱུང༌། ཀུན་གཞི་ལ་གནས་པས། དེ་མཐའ་དག་བྱང་ཆུབ་སེམས་དཔའ་ཆེན་པོ་ས་བཅུ་པས་ཅུང་ཟད་མཐོང༌། སངས་རྒྱས་ཀྱིས་ཆོས་མ་ལུས་པ་ཐུགས་སུ་ཆུད་པ་ཡིན། ཀུན་གཞི་དེ་ལ་རིག་པ་གནས་པའི་ས་ཡིན་ཏེ། ས་བཅུ་པས་ཆོས་ཀྱི་དབྱིངས་དང་གཟུགས་མེད་པར་རྟོགས་ཀྱང་གཟུགས་མེད་མིན།

སངས་རྒྱས་པའི་དུས་སུ་རྣམ་པར་ཤེས་པ་དེས་ཀྱང་སྟོང་པའི་མཉམ་པ་ཉིད་བརྙེས་པ་ཡིན། འོ་ན་ཐུགས་མི་ཟད་པ་རྒྱན་གྱི་འཁོར་ལོ་ཇི་ལྟར་འབྱུང་སྙམ་ན། སྐུ་ཇི་ལྟ་བ་བཞིན་དུ་འབྱུང་སྟེ། མི་ལུས་དགེ་བ་བཅུས་བསྐྱེད་པ་འདི་སངས་རྒྱས་སྒྲུབ་པའི་རྒྱུ་ཡང་ཡིན། སྒྲིབ་པ་ཡང་ཡིན། ལར་འདི་གསུང་རབ་དང༌། ཡི་གེའི་རིས་དང༌། གཞན་ལ་མ་འདྲི་ཁྱོད་རང་གིས་བསྒོམ། དེ་ལ་དྲིས་དང༌། དེས་འདི་ཡིན་བྱ་བའི་ལན་འདེབས་པ་ཡིན་གསུང༌།། ༈ །།ཀུན་རྫོབ་སོ་སོར་ཐ་དད་པར། །སོ་སོའི་མཚན་ཉིད་མི་འཛིན་ན། །གོང་མ་གོང་མར་གྱུར་པ་རྣམས། །ས་སྦྱོང་སྒྲིབ་པ་སྤོང་བ་དང༌། །ཡོན་ཏན་གོང་མ་སྐྱེས་པའི་ཚེ། །མངོན་པར་ཤེས་སོགས་ཡོན་ཏན་རྣམས། །ཅི་ཡི་ཕྱིར་ན་འཐད་པར་འགྱུར། །སྟོབས་དང་མི་འཇིགས་མ་འདྲེས་ཆོས། །རྒྱལ་བ་རྣམས་ལ་ཇི་ལྟར་འབྱུང༌། །གདོད་ནས་རང་བཞིན་རྣམ་དག་ཁམས། །སེམས་ཅན་ཀུན་གྱི་གཤིས་ཡིན་ཞིང༌། །རྣམ་པར་མི་རྟོག་ཡེ་ཤེས་ནི། །དེ་བཞིན་ཉིད་དང་སྟོང་ཉིད་ཀྱིས། །ས་ལམ་གོང་དུ་བགྲོད་ནས་ཀྱང༌། །མཉམ་པར་མ་བཞག་མི་མངའ་དང༌། །ཐུབ་པ་རྣམས་ཀྱི་ཆོས་ཀྱི་སྐུ། །དངོས་དང་དངོས་མེད་འགལ་དུས་འདིར། །ཀྱེ་མ་ཇི་ལྟར་གོ་བར་བྱ། །ཀྱེ་མ་ཇི་ལྟར་གོ་བར་བྱ། །ཡང༌། ཀྱེ་མའོ་ཇི་ལྟར་གོ་བར་བྱ། །དུས་གསུམ་སངས་རྒྱས་ངོ་བོ་ཉིད། །མགོན་པོ་ཕག་མོ་གྲུ་པ་ཡི། །སྐུ་གསུང་ཐུགས་ཀྱི་ཞབས་རྡུལ་ལ། །རེག་པར་མ་གྱུར་སྐྱེ་བོ་རྣམས། །བྱེ་མའི་ཁང་བུ་རྡིབ་པ་ལ། །བྱིས་པ་ག་ཆད་མི་ངུའམ།། ༣༡༽ །།ཡང་སྣང་བ་རང་སེམས་ཡིན་པ་ལ། སེམས་ཀྱི་གཟུགས་ལུས་དང་སྣང་བ་མ་དོར་བར། ཕ་རོལ་ཏུ་སྐྱེས་པའི་གནས་འགྲུབ་པ་ཇི་ལྟར་ལགས་ཞུས་པས། འདི་ལ་སྣང་བ་ཕྱི་དོན་དུ་འདོད་པ་དག་སྣང་བ་སེམས་སུ་མི་འཐད་དེ། རྒྱ་གར་གྱི་རས་སེམས་ཀྱིས་མ་དམིགས་ཀྱང༌། བོད་དུ་འོང་བ་དང་འདྲ་ཟེར་ཏེ། དེ་ལྟར་ན་རྒྱུ་མེད་ཀྱི་འབྲས་བུར་ཐལ་བ་དང༌། བཅོམ་ལྡན་འདས་ཀྱིས་ཀྱང་འཇིག་རྟེན་སྣ་ཚོགས་ལས་ལས་སྐྱེས།

ཞེས་གསུངས་པའི་ཕྱིར་སེམས་སུ་ངེས། དེ་ལ་འདིར་བྱམས་པའི་སེམས་དེའི་རྗེས་སུ་འབྲངས་པའི་ལས་བྱས་པས། ལས་དེ་མཆེད་རྒྱུ་ཞིག་ཡོད་དཔེར་ན་ཉི་མ་འཆར་བའི་སྔོན་དུ་སྐྱ་རེངས་འཆར་བ་དང་འདྲ་བར། ལས་བྱས་པ་དེ་ཉིད་ཀྱི་དུས་སུ་ལས་དེ་དང་མཐུན་པའི་གནས་འགྲུབ་སྟེ། ཁྱིམ་བདག་མགོན་མེད་ཟས་སྦྱིན་གྱི་མཛད་པ་ལྟ་བུ་ཡིན། དེ་ལ་སེམས་ཅན་སྤྱི་མཐུན་གྱི་ལས་དང་འདྲ་བ་ཐུན་མོང་དུ་བྱས་པ་ལ་ནི། ཕྱི་སྣོད་ཀྱི་འཇིག་རྟེན་གྱི་ཁམས་མི་མཇེད་ལྟ་བུ། བྱེ་བྲག་གི་ལས་ཐ་དད་པར་གྱུར་པས་ནི་གསེར་གྱི་གཞལ་ཡས་ཁང་ལྟ་བུར་འགྲུབ་པ་ཡིན་གསུང༌།། ༣༢༽ །།དེ་ལྟར་བྱས་པར་གྱུར་པས་སེམས་ཅན་དམྱལ་བའི་ལས་བྱས་ནས། ཡང་ལྷར་སྐྱེ་བའི་ལས་བྱས་ན། གནས་གཉིས་གཅིག་ཏུ་འགྲུབ་པ་ལགས་སམ་ཞུས་པས། དེ་ལྟར་དུས་གཅིག་ཏུ་མི་འགྱུར་ཏེ། སྔ་མའི་གནས་བྱུང་བ་དེ་ཕྱི་མའི་སེམས་ཀྱི་སྟོབས་ཀྱིས་སྔ་མ་འཇིག ཕྱི་མ་འགྲུབ་པ་ཡིན་ཏེ། ད་ལྟར་ཇི་ལྟར་བྱས་པའི་ལས་ཀྱི་འབྲས་བུ་མ་གཏོགས་པ་གཞན་མེད། ངའི་རྟེན་འབྲེལ་ཐམས་ཅད་འདི་ཡིན་ཏེ། ཁྱེད་རང་གིས་ཀྱང་མཎྜལ་ཞིག་འབུལ་བ་ཙམ་ཡང་ཤེས་པ་མེད་གསུང༌།། ༣༣༽ །།ལས་བྱས་པ་དང་བསགས་པ་ལས་འབྲས་བུ་འབྱུང་ལ། བྱས་ཀྱང་མ་བསགས་པ་ལས་འབྲས་བུ་མི་འབྱུང་བ་དེ་ཇི་ལྟ་བུའི་ལས་ལ་གསུངས་པ་ལགས། ཞུས་པས། ལས་བྱས་ལ་མ་བསགས་པ་འཕགས་པ་དགྲ་བཅོམ་པའི་ལས་ཡིན་པས། ལས་བྱས་ཀྱང་འབྲས་བུ་མི་འབྱུང་བ་ཡིན་ལ། སེམས་ཅན་འཁྲུལ་པས་བྱས་པ་ཐམས་ཅད་བསགས་པ་ཡིན་ཏེ། འདི་འཁོར་བ་རང་རྒྱུད་དུ་སྐྱེ་བའི་ལས་ལ་དགོངས་པ་ཡིན། བྱེ་བྲག་ཏུ་ཆུ་བླུག་པའི་ཆེད་དུ་བུམ་པ་བྱས་ཀྱང་མ་བླུག་ན་མ་བསགས་ཏེ། གཅིག་གི་དངོས་པོ་ལ་ཡང་དེ་གཉིས་ཀར་འགྱུར་བ་ཡིན་གསུང༌།། ༣༤༽ །།སེམས་སྐད་ཅིག་མའི་ལུས་ཡིན་པ་ལ། སྲིད་པ་འཕོ་བ་ལས་སྐྱེ་བ་གཅིག་རྣམ་པར་ཤེས་པ་གཅིག་གིས་གནས་པར་གསལ་བ་དེ་ཅི་ལགས་ཞུས་པས། དེ་མིན། འཆི་ཁའི་དུས་ཀྱི་རྣམ་པར་ཤེས་པ་དེའི་ལུས་སུ་འགྱུར་ལ།

རྣམ་པར་ཤེས་པའི་ཁྱད་པར་གྱི་ལུས་དེའི་ཆོས་ལས་ཇི་ལྟར་བསགས་པ་བཞིན་དུ་ཚེ་རིང་བ་དང༌། ལོངས་སྤྱོད་ཕུན་སུམ་ཚོགས་པ་དང༌། ཚེ་ཐུང་བ་དང༌། དབུལ་བ་ལ་སོགས་པ་དེས་མྱོང་སྟེ། དོན་རྣམ་པར་ཤེས་པ་སྐད་ཅིག་མ་ཡིན། འཆི་ཁའི་རྣམ་པར་ཤེས་པ་དེས་ལུས་འགྲུབ། ལུས་འགྲུབ་པ་དེ་ལ་བརྟེན་ནས་རྣམ་པར་ཤེས་པ་སྣ་ཚོགས་པ་དང༌། གཟུགས་སྣ་ཚོགས་པ་དེ་ཐམས་ཅད་སྔ་མ་དེའི་ནང་དུ་བསྡུས་ཤིང་གནས་ལ། ཡང་ཕྱི་མ་རྐྱེན་གྱིས་ས་བོན་སད་པར་བྱས་པའི་ལུས་སུ་འགྲུབ་པ་ཡིན་གསུང༌།། ༣༥༽ །།ཡང་དང་པོའི་སེམས་ལ་ཕྱི་མའི་ལས་དང༌། བྱ་བ་དང་བྱེད་པ་གནས་པས། དང་པོའི་སེམས་འགྲུབ་པ་ལ་ཚེ་འདིར་ལྷའི་བདེ་བ་འདོད་པས་སྦྱིན་པ་བཏང་ནས། འཆི་ཁར་སེམས་འགྱུར་ཏེ་མི་ལུས་སུ་སྐྱེས་ན། ལྷའི་ལོངས་སྤྱོད་དེ་ལ་སྨིན་ལགས་སམ་ཞུས་པས། དེ་དེར་ཡང་སྨིན། གཞན་དུ་ལྷར་སྐྱེས་པའི་དུས་སུ་ཡང་སྨིན་པས། སྔ་མ་དགེ་བ་རྒྱ་ཆེན་པོ་བྱས་པའི་ཟིལ་གྱིས་ད་ལྟར་ཡང་འབྱུང་ལ། ཕྱིས་སེམས་དེ་འགྲུབ་པའི་དུས་སུ་ཡང་འབྱུང་སྟེ། ཆོས་ཀྱི་རྒྱལ་པོ་མྱ་ངན་མེད་ལྟ་བུ་ཞེ་སྡང་གི་སེམས་ཀྱིས་ཀླུར་སྐྱེས་པ་དང༌། དགྲ་བཅོམ་པ་ལ་དད་པས་ལྷར་སྐྱེས་པ་ལྟ་བུ་ཡིན་ཏེ། དོན་ལས་ཀྱི་སྐལ་བ་ཇི་ལྟ་བ་བཞིན་དུ་སྐྱེ་བས། ཞེ་སྡང་གི་སེམས་ཅན་དམྱལ་བ་ཁ་དོག་དཀར་པོ་དང༌། དམར་པོར་སྣང་བ་དེ་སེམས་ཀྱི་རང་གཟུགས་སུ་གོ་བར་བྱ་གསུང༌།། ༣༦༽ །།བསམ་པའི་རང་གཟུགས་སུ་བགྱིས་པས་རྟག་ཆད་དུ་འཛིན་པའི་སེམས་དེའི་ལུས་སུ་འགྱུར་བར་རྟག་པ་དང་ཆད་པར་ཆེ་བ་ལགས་སམ་ཞུས་པས། འདི་ལ་ཁ་ཅིག་སྣང་བ་རང་སེམས་སུ་འདོད་པའི་ལུགས་ལ། རྫོགས་པ་ཆེན་པོ་ལས། གང་ལྟར་བརྟགས་པ་དེ་ལྟར་སྣང་གསུང་བས། ཇི་ལྟར་བརྟགས་པ་དེའི་ལུས་སུ་འགྱུར་བར་འདོད་དེ། དེ་ལྟར་ན་དགེ་བ་ལ་མི་དགེ་བར་བལྟས་ན། དེ་མི་དགེ་བར་འགྱུར་བར་རིགས་པ་ལ། དེ་མི་འགྱུར་ཏེ། འདི་ལ་རྒྱུ་ཇི་ལྟ་བའི་འབྲས་བུ་དང་གཅིག ཐམས་ཅད་མཁྱེན་པའི་ཡེ་ཤེས་སྟོབས་བཅུ་དང་གཉིས།

སྒྲ་དང་ཚད་མས་གཏན་ལ་འབེབས་པའི་རྒྱུ་མཚན་གསུམ་གྱིས་མི་འགྱུར་བ་ཡིན་གསུང༌།། ༣༧༽ །།དེ་མི་འགྱུར་བའི་རྒྱུ་མཚན་ཅི་ལགས་ཞུས་པས། འདིའི་རྒྱུ་གཤིས་ཇི་ལྟ་བ་བཞིན་དུ་སྒྲུབ་པ་དེ་ཡང་དག་པའི་ཤེས་པ་ཡིན་པས་འགྲུབ་ལ། གཤིས་ལོག་པར་བལྟས་པས་ལོག་པའི་ཤེས་པ་ཇི་ལྟ་བ་བཞིན་དུ་མི་འགྲུབ། མི་འགྲུབ་པར་མ་ཟད་མཚམས་མེད་ལྔའི་ལས་ཀྱང་སྡིག་པ་ལྕི་བར་གསུངས་པ་ཡིན་ཏེ། བཟང་བྱས་པ་ལ་ངན་དུ་གོ་བ་ལ་སོགས་པའི་ཉེས་པས་འཁོར་བ་སྡུག་བསྔལ་གྱི་རྒྱ་མཚོར་འཁོར་བའི་རྩ་བ་ཡིན་གསུང༌།། ༣༨༽ །།འཁོར་བའི་སྐྱེ་གནས་འགྲུབ་པའི་གཞི་ལེན་པའི་རྣམ་པར་ཤེས་པ་དེ་ཟབ་པ་དང་ཕྲ་བས་ཉན་ཐོས་དང་རང་སངས་རྒྱས་ལ་མ་བསྟན་གསུང་བ། ལེན་པའི་རྣམ་པར་ཤེས་པ་དེ་གང་ལགས་ཞུས་པས། འདི་ལ་རྣམ་པར་ཤེས་པ་དེ་འགྲུབ་བྱེད་ཀྱི་རྒྱུ། ཉེར་ལེན་རྣམ་པ་གཉིས་ཡིན་ཏེ། ལེན་པའི་རྣམ་ཤེས་ལུས་འདི་ཉིད་ལ་གནས་པའི་དབང་པོ་ལྔ། ཡུལ་གཟུགས་ཅན་ཉེ་བར་ལེན་པ་དང༌། ཡུལ་ཅན་གྱི་སེམས་ཅན་བག་ཆགས་ཐ་དད་པས་མཚན་མ་དང་རྣམ་རྟོག་ལ་ཐ་སྙད་འདི་ཡིན་ཞེས་སྤྲོས་པ་འདོགས་པ་རྣམ་པ་གཉིས་ཀྱིས་ཕྱི་མའི་ལུས་ལེན་པའི་རྣམ་པར་ཤེས་པ་དེ་འགྲུབ། ངོ་སྤྲོད་དུ་བྱེད་ན། མིག་གི་དབང་པོ་རྣམ་ཤེས་དང་བཅས་པས་ཡུལ་གཟུགས་ཀ་བ་ལྟ་བུ་དབང་པོའི་ཤེས་པས་མཐོང་བ་དེ། ལེན་ཅིང་འཛིན་པར་བྱེད་པས་ངེས་པར་གྱུར་པ། དོན་མཐོང་བའི་རྣམ་ཤེས་གཡོ་བ་དང༌། མི་གཡོ་བ་དང་ས་དུམ་གཅིག་སྦྱར་བ་ལ་སོགས་པ་དེ་དག་ཐམས་ཅད་སེམས་ལས་བྱུང་བའམ། འདུ་བྱེད་དམ། ཁྱད་པར་གྱི་ཆོས་སུ་འོང་བས། ལུས་འདི་འགྲུབ་བྱེད་ཀྱི་རྒྱུ་སྐྱེ་བ་སྔ་མའི་ཉེར་ལེན་དང་ཕྱི་མ་འགྲུབ་བྱེད་ཀྱི་རྒྱུ་ད་ལྟར་གྱི་ཉེར་ལེན་ཡིན་ཏེ། རྒྱུ་དང་འབྲས་བུ་ཕན་ཚུན་འབྲེལ་བས་གཅིག་གིས་གཅིག་སྒྲུབ་པར་བྱེད། རྒྱུ་དེ་རྣམ་པར་ཤེས་པ་ལ་ཐོག་མ་མེད་པའི་བག་ཆགས་ཀྱི་ས་བོན་གནས་པའི་ཕྱིར་ན། ས་བོན་ཐམས་ཅད་ཅེས་ཀྱང་ཟེར་ཏེ།

བག་ཆགས་དེ་དག་ཐམས་ཅད་སྤངས་པ་ནི་སངས་རྒྱས་མ་གཏོགས་པ་མེད་པས། ས་བོན་དེ་དག་ཟད་པ་ན་དེའི་རྐྱེན་དེ་དག་ཐམས་ཅད་ཀྱང་ཟད། ས་བོན་ཇི་སྲིད་ཡོད་ཀྱི་བར་དུ་རྐྱེན་གྱིས་ས་བོན་དེ་སད་པར་བྱས་པས་རྣམ་པར་ཤེས་པ་འབྱུང་བ་ནི། ཁྱེད་ཀྱི་ང་སྔོན་སློབ་དཔོན་དུ་གྱུར་པའི་བག་ཆགས་དེས་ངའི་མཚན་ཐོས་ནས་དྲུང་དུ་འོང་བར་འདོད་པ་དང༌། འོང་བ་དང་ཕྱིན་པར་གྱུར་པ་དེ་ཐམས་ཅད་འདུ་བྱེད་ཡིན། འདིར་ཕྱིན་ནས་ངས་ཆོས་བསྟན་པས། འདི་བདག་གི་བླ་མ་བྱ་བར་ཐག་ཆོད་པའི་ངེས་པའི་ཤེས་པ་སྐྱེས་པ་དེ་རྣམ་པར་ཤེས་པ་ཡིན་ཏེ། དེ་ཕྱིན་ཆད་འདི་བླ་མར་གྱུར། བླ་མ་མ་ཡིན་བྱས་པས་མི་ཕན། བླ་མར་གྱུར་པ་དེ་ཕྱིར་བླང་དུ་མེད་པ་དང་འདྲའོ། །དེ་ལྟར་སེམས་དེས་ལུས་ཉེ་བར་བླངས་པ་དེ་སེམས་དང་ལུས་གྲུབ་པ་གཅིག་པ་དང༌། བདེ་བ་གཅིག་པ་དང༌། དེ་བཞིན་དུ་སྡུག་བསྔལ་གཅིག་པའི་ཕྱིར་འབྲེལ་བས་ན་ཀུན་གཞི། ཡུལ་དྲུག་གི་ཆོས་རྟེན་འབྲེལ་འདུས་པ་ལས་ཤེས་པ་འགྲུབ་པས་སེམས་ཟེར་བ་ཡིན་ཏེ། གང་གི་རྣམ་པར་ཤེས་པ་དེ་དག་མཐོང་བ་མེད་པ་དེ་ལ་རྣམ་པར་ཤེས་པའི་གསང་བ་ལ་མཁས་པ་ཞེས་ཐུབ་པ་ཆེན་པོ་ཉིད་ཀྱིས་གསུངས། དེ་ལྟར་ན་ཀུན་གཞི་དེ་རྟག་པ་མིན་པར་ཐལ། དེ་ལ་ཐབས་ཅི་ཡོད། གལ་ཏེ་ཀུན་གཞི་དེ་རྟག་ན་འཕགས་པ་ཐམས་ཅད་ཀྱང་རྣམ་པར་གྲོལ་བར་མི་འགྱུར་གསུང༌།། ༣༩༽ །།ལུས་ལེན་པའི་རྣམ་པར་ཤེས་པ་དེ་ཀུན་གཞི་ལགས་ན། སྔར་སེམས་ཀུན་གཞི་ཟབ་མོ་དང་ཁྱད་པར་ཅི་མཆིས་ཞུས་པས། དེ་ལ་སྔ་མ་དེ་རྟོགས་ན་མྱ་ངན་ལས་འདས་པ། མ་རྟོགས་པས་འཁོར་བ་ལེན་ཏེ། ཕྱི་རོལ་ནས་བླང་རྒྱུ་མེད། ཡུལ་མཐོང་བ་འཛིན་པར་བྱེད་པ་དེ་ལ་ཟེར་བ་ཡིན་པས། སྔ་མ་དེ་ལ་བག་ཆགས་ཀྱི་ས་བོན་གནས་པ་དང༌། མ་རྟོགས་པས་ཁ་ཚར་གཅིག་དང་གཉིས་བཏབ་པས་ལེན་པའི་རྣམ་པར་ཤེས་པར་འགྱུར། རྟོགས་ན་དེ་ཉིད་མྱ་ངན་ལས་འདས་པ་ཡིན་ཏེ་གོ་བར་བྱ་གསུང༌།། ༤༠༽ །།བདག་དང་འཇིག་རྟེན་རྟག་པ་དང༌། མི་རྟག་པ་ལ་སོགས་པ་གསུངས་པ་དེ་ཐུབ་པའི་དགོངས་པ་མ་ལགས་པ་ལ་མཐའ་མེད་ཅེས་པའམ།

བདག་མེད་ཅེས་གསུངས་པ་དེ་ཇི་ལྟར་ལགས་ཞུས་པས། དེ་བདག་གཞིར་གྱུར་པ་ཐམས་ཅད་རྒྱང་འཕེན་ཡིན་ལ། བདག་མེད་པ་ལ་ཁྱད་པར་གྱི་ཆོས་ཡོད་མི་སྲིད་པས། ཐུབ་པ་ཆེན་པོའི་དགོངས་པ་མཐའ་ཐམས་ཅད་དང་བྲལ་བ་ཁོ་ནར་ཡིན་ཏེ། དྲི་བ་འདི་ལ་ཐུབ་པས་ལུང་བསྟན་པ་མི་མཛད་ཅེས་འཕགས་པ་ཀོའུ་ཌི་ནྱས་གསུང༌། བཅོམ་ལྡན་འདས་ཉིད་ཀྱི་གསུང་གིས་ཀྱང་ངེས་པ་ཡིན་གསུང༌།། ༈ །།སེམས་ནི་སྒྱུ་མ་ལྟ་བུ་སྟེ། །སྒྲིབ་པར་བྱེད་པ་མེད་པའི་ཕྱིར། །ཞིང་གི་རྒྱན་དུ་བསྔོ་བ་དང༌། །རྨི་ལམ་ལྟ་བུར་རབ་ཞིའི་ཕྱིར། །ཚུལ་ཁྲིམས་སྡོམ་པ་རྩོགས་སོ་ཆོག །མྱུར་བའི་མངོན་པར་ཤེས་པར་བསྔོ། །སྨིག་རྒྱུ་ལྟ་བུར་ཟད་སེམས་ཀྱིས། །བཟོད་དང་ངེས་པ་བྱང་ཆུབ་ཀྱི། །རྒྱན་དུ་གྱུར་པ་སྒྲུབ་པ་དང༌། །ཆུ་ཟླ་ལྟ་བུར་དབེན་པ་ཡིས། །རྒྱལ་བའི་ཆོས་ཀུན་རྫོགས་པའི་ཕྱིར། །བརྩོན་གྲུས་རྩོམ་ཞིང་བསྔོ་བར་བྱ། །བཟུང་དུ་མེད་ཅིང་མི་མཐོང་བས། །བསམ་གཏན་ཏིང་འཛིན་སྙོམས་འཇུག་རྣམས། །དུབ་པ་ཆེ་ལྟར་ཡོངས་སུ་བསྔོ། །ཐོགས་པ་མེད་པ་གཟུགས་མེད་ཅིང༌། །རྣམ་པར་རིག་པ་མེད་པ་ཡིས། །རྒྱལ་བའི་ཡེ་ཤེས་རྫོགས་པར་བསྔོ། །དམིགས་པ་རྣམ་པ་སྣ་ཚོགས་ལ། །དམིགས་པས་སེམས་འདི་སྐྱེ་བའི་ཕྱིར། །དགེ་བའི་རྩ་བ་མཐའ་དག་ལ། །དམིགས་པ་མེད་པར་སྒྲུབ་པའོ། །རྒྱུ་མེད་དེ་ལ་སེམས་དེ་ནི། །ནམ་ཡང་སྐྱེ་བ་མི་སྲིད་པས། །བྱང་ཆུབ་ཕྱོགས་ཀྱི་ཆོས་རྣམས་ཀྱིས། །རྒྱུ་ཡི་སྒྲུབ་པ་བསྒྲུབ་པའོ། །ཡུལ་མེད་པར་ནི་སེམས་མི་སྐྱེ། །སངས་རྒྱས་ཉིད་ཀྱི་ཡུལ་གྱི་ཕྱིར། །རྒྱུ་ཡི་སེམས་སུ་སྦྱང་བར་བྱ། །སེམས་ཀྱི་མཚན་ཉིད་བཅུ་གཅིག་ལ། །སྒྲུབ་པ་རྣམ་པ་བཅུ་གཅིག་ཏུ། །སྟོན་པས་གསུངས་པ་དེ་དག་ཀུན། །གདོད་ནས་ཞི་ཞིང་མ་སྐྱེས་པ། །སེམས་ཀྱི་གཤིས་ཉིད་ཡིན་པ་ལ། །མཚན་ཉིད་བསམ་གྱིས་མི་ཁྱབ་པས། །རྟེན་འབྲེལ་སྒྲུབ་པ་སྣ་ཚོགས་སུ། །བསྒྲུབ་པ་ཉིད་དུ་ངེས་པ་ཡིན།།

༤༡༽ །།ཡང་ཞིང་རྣམ་པར་དག་པ་ལ་བསམ་པ་མ་དག་པས་ཚོགས་རྒྱ་ཆེན་པོ་བསགས་པས་ཉེས་པ་འབྱུང་བ་དེ། ཞེ་སྡང་གིས་བསམ་པའི་གནད་ཀྱིས་ལུས་བརྗེ་བ་ལ་བལྟོས་པ་ལ་བསམ་པ་རྣམ་པར་དག་པའི་ལུས་ཀྱང་བརྗེ་བ་ལ་བལྟོས་པས་མྱུར་དུ་མཆི་བ་ལགས་སམ་ཞུས་པས། འདི་དགེ་བ་དང་མི་དགེ་བ་གཤིས་ཡིན་པས། ས་བོན་རྣམ་པར་ཤེས་པ་དེ་ཚོགས་ཀྱིས་འགྲུབ་པས། ལུས་བརྗེ་བ་ལ་ལྟོས། དེས་ཚེ་ཐུང་བར་འགྱུར་ཡང༌། དགེ་བ་དེས་ཐུབ་པའི་སྲས་སུ་འགྱུར། ཞེ་སྡང་བས་ཆགས་པ་ཅུང་ཟད་གདུག་པའི་སྟོབས་ཆུང་བས་དཀྲྀས་པ་ལྟར་འབྱུང་ཡང༌། ལས་ཚན་ཆེ་ཆུང་གིས་འབྲས་བུ་ཅི་རིགས་སུ་འགྱུར། མི་དགེ་བ་དེ་དག་ཐམས་ཅད་ཀྱང༌། ཞིང་རྣམ་པར་དག་པ་ལ་ཚོགས་བསགས། དེའི་འབྲས་བུ་ཡང་མྱུར་དུ་འགྲུབ་ལ། རྣམ་པར་གྲོལ་བའི་རྒྱུར་ཡང་དེ་ཉིད་འགྲོ། ཞིང་མ་དག་པ་ལ་ཚོགས་བསགས་ན་ཡུན་རིང་དུ་ཇེ་དམའ་ཇེ་དམའ་ལ་ཐུར་དུ་ཡུན་རིང་དུ་འགྲོ་སྟེ། དེ་ཐམས་ཅད་ཀྱང་ཚོགས་ཀྱིས་འགྲུབ་པ་མ་གཏོགས་པ་མེད། སྤྱིར་རྒྱུ་རྐྱེན་གྱི་བྱེད་པ་བསམ་གྱིས་མི་ཁྱབ་པ་ཞིག་བཞག་ཀྱང༌། དགེ་བ་དང་མི་དགེ་བ་འདྲེས་མའི་ལས་གསུམ་མི་གདའ། འདྲེས་མའི་ལས་ཀྱི་འབྲས་བུ་ལ་བརྟགས་ན་འདྲེས་པར་མི་སྲིད། དེས་ན་བཀག་པ་ཡེ་བཀག་པ་དང༌། གནང་བ་ཡེ་གནང་བའི་ཁྱད་པར་འདིས་གོ་བར་བྱ་གསུང༌།། ༤༢༽ །།སྡོམ་པ་བླངས་པས་ཉེས་པ་སྤྱད་པ་དང༌། མ་བླངས་པས་ཉེས་པ་སྤྱད་པའི་འབྲས་བུ་ལ་ཁྱད་པར་མེད་པར་བཞེད་པ་ལ། མ་བྱིན་པར་ལེན་པ་སྤོང་བའི་སྡོམ་པ་བླངས་ནས་མ་བྱིན་པར་བླངས་པའི་རྣམ་པར་སྨིན་པ་ཆེ་ཞེས་གསུངས་ན། འདི་གང་ལ་དགོངས་པ་ལགས་ཞུས་པས། དེ་སྡོམ་པ་ཐམས་ཅད་བླངས་ནས་བླ་ན་མེད་པའི་དཀོན་མཆོག་ལ་སྐྱབས་སུ་སོང་བ་དང༌། སྐུ་གསུང་ཐུགས་ཀྱི་བསླབ་པ་ལ་བསླབས་པས་བསོད་ནམས་ཀྱི་ཕུང་པོ་དཔག་ཏུ་མེད་པར་གསུངས། ཡང་བཅོམ་ལྡན་འདས་ཀྱིས་ཤན་པ་བྱས་པ་ནི་བླ་ཡིས། རབ་ཏུ་བྱུང་ནས་བསླབ་པ་ལ་མི་བསྟེན་པ་ནི་དེ་ལྟ་མ་ཡིན་ནོ་ཞེས་གསུངས་པ་ཡང༌།

ཐོས་པས་མྱ་ངན་འདས་པ་ཐོབ་ནས། བསླབ་པ་མ་བརྟན་ལས་འཁོར་བར་བསྐྱེད་པར་བྱེད་པས། དེ་ཤན་པ་བས་ཀྱང་ཞན་པར་ཅི་སྟེ་མི་འོང༌། དེས་ན་ཚན་ཆེ་ཆུང་ལ་བསམ་པ་ཡིན་གསུང༌།། ༤༣༽ །།ཉོན་མོངས་གསུམ་གྱིས་སྦས་པ་ལ་བརྟེན་ཏེ། ཉོན་མོངས་པ་གསུམ་གཏི་མུག་གི་གཡོས་ཡིན་པས་ཐམས་ཅད་གཏི་མུག་ཡིན་པར་གསུངས་པ་དང༌། ཆགས་སྡང་གི་དོད་སྐལ་དུ་གསུངས་པ་དེ་ཇི་ལྟར་ལགས་ཞུས་པས། དེ་ཆགས་པ་དང་སྡང་བ་གཉིས་གཏི་མུག་གི་ནང་ཚན་ཡིན་ལ། དེ་བདག་དང་བདག་གིར་འཛིན་པ་ཡིན་པས་ན། ཉོན་མོངས་པ་གསུམ་མེད་དེ་གཅིག་ཡིན། དབང་པོ་དྲུག་ཡུལ་ལ་འཛིན་པ་ཆགས་པ་དང་སྡང་བ་དང༌། རྨོངས་པ་གསུམ་སྐྱེ་བ་ལ་དགོངས་ནས་གསུམ་ཡིན། བྱི་ཚེ་མིག་ཏུ་གཏི་མུག་གཉིད་ཡིན་པས། དེ་ཉམས་སུ་ལེན་པ་འོད་གསལ་གྱི་གདམས་ངག་ཡིན་གསུང༌།། ༤༤༽ །།དབང་པོ་དྲུག་ཡུལ་ལ་ལྟོས་པའི་ཉམས་ལེན་གྱི་བྱེད་པས་དྲུག་སྡེའི་འཁོར་འབྱུང་བ་ལ་དཔགས་ནས་ཚུལ་ཁྲིམས་འཆལ་བ་དེའི་རིགས་ཅན་གྱི་འཁོར་འབའ་ཞིག་ཏུ་འབྱུང་དུ་གཤའ་བ་ལ། ཁ་ཅིག་ལ་འཁོར་དག་པ་ལྟར་སྣང་བ་འབྱུང་བ་ཅི་ལགས་ཞུས་པས། དེ་ཅི་ཙུག་ཏུ་འབྱུང༌། ཉོན་མོངས་པའི་ལས་དང༌། ཉོན་མོངས་པ་མེད་པའི་ལས་ཀྱི་འབྲས་བུ་ཡིན་མོད། དེས་ན་ལས་དཀར་བ་དང་གནག་པ་དང༌། འདྲེས་མའི་ལས་ཀྱི་འབྲས་བུར་ངེས་པས་ཆོས་ཐམས་ཅད་ཀྱི་གནད་དང་འགྲོས་འདི་ལས་མེད་གསུང༌།། ༤༥༽ །།སེང་གེ་ལྟ་བུ་དེ་སེང་གེ་ལ་འདོད་ཆགས་དང་བྲལ་བར་བྱས་ནས་ལྷར་སྐྱེས་གསུང་བ་ལ། ཡང་གང་མི་འདོད་པ་དེ་འབྱུང་བ་ཡིན། གསུང་བ་དེ་ཇི་ལྟར་ལགས་ཞུས་པས། འདི་ལ་བྲལ་བ་དང་རྣམ་པར་སྨིན་པ་གཉིས་ཡོད་དེ། ཁྱོད་ཉེ་གནས་སུ་འགྱུར་བའི་རྒྱུ་ཡོད་ཀྱང་མི་འདོད་ཀྱི་བར་དུ་མི་འགྱུར་ཏེ། རྒྱུ་སྔོན་དུ་སེང་གེར་སྐྱེ་བའི་ལས་བསགས་པས་འབྲས་བུ་མི་འདོད་ཀྱང་འབྱུང༌། རྒྱུ་སྔོན་དུ་མ་སོང་ན་འདོད་པ་ཙམ་དུ་འགྲུབ་མི་སྲིད་དེ། རྒྱུ་ཡང་སོང་འདོད་པ་དང་བྲལ་བ་དེ་ལས་ཡོན་ཏན་ཐམས་ཅད་འབྱུང༌།

དཔེར་ན་ས་བོན་ས་ལ་བཏབ་ནས་སྔ་མ་དེ་ལས་གྱུར་པ་ལས་མྱུ་གུ་སྔོན་པོ་འབྱུང་བ་དང་འདྲ་གསུང༌།། ༤༦༽ །།བདེ་བ་དང་སྐྱིད་པ་ལ་ཆགས་ན་མྱུར་དུ་འབྲལ་གསུང་བས། སྡུག་བསྔལ་ལ་ཆགས་ན་ཡང་མྱུར་དུ་འབྲལ་བ་ལགས་སམ་ཞུས་པས། དེ་འབྲལ་བ་དང་མི་འབྲལ་བ་གཉིས་ཀ་ཡོད་དེ། ཁ་ཅིག་འཚང་རྒྱ་བས་མི་གསོད་པ་ལ་འདམ་པ་ཡོད་པས། སྡུག་བསྔལ་དང་རྟག་ཏུ་མི་འབྲལ་བ་དང༌། ཁ་ཅིག་སྡུག་བསྔལ་ལ་ཡིད་བྱུང་ནས་དེ་སྤོང་བའི་ཐབས་ལ་ཞུགས་པ་གཉིས་ཡིན་པས། རྒྱུ་སྔོན་དུ་མ་སོང་བར་བདེ་བ་དང་ལྡན་པ་དང༌། སྡུག་བསྔལ་དང་བྲལ་བར་འདོད་པ་ནི་མི་འབྲལ་བར་འོང་ལ། བདེ་བ་ལ་ཆགས་ཀྱང་རྒྱུ་སྔོན་དུ་སོང་བ་དེ་སྲེད་པས་བླངས་ནས་བདེ་བ་དེ་འབྱུང་སྟེ་ཡང་ཆགས་པའི་རྒྱུན་དེ་བསྲིངས་པས་འབྲལ་བར་འགྱུར་གསུང༌།། ༤༧༽ །།བྱམས་པས་ལུས་ལྷར་འགྲུབ་པ་ལ། སྦྱིན་པ་མ་བཏང་ན་བྱམས་པ་གཅིག་པུས་ལྷར་སྐྱེས་ཀྱང་ལོངས་སྤྱོད་ཕུན་སུམ་ཚོགས་པར་འབྱུང་ལགས་སམ་ཞུས་པས། དེ་མི་འོང་སྟེ། ལྷའི་གནས་ན་ལྷ་དབུལ་པོ་ཡོད་པས་རྫས་སུ་པི་ཝང་གོག་པོ་ཐོགས། ཟས་སུ་སྲ་ཐོག་ཟ། ལྷ་དབུལ་པོ་ལས་སྡུག་པ་མེད། ཁྱེད་ལྷར་མ་སྨོན་ཞིག་བྱ་བ་དགེ་བཤེས་ཨ་སེང་སྐྱེ་བ་དྲན་པས་གསུང་སྐད། དེས་ན་ཐུབ་པའི་གསུང་རབ་ཏུ་རྒྱུ་སོ་སོར་ངེས་པ་ལས་འབྲས་བུ་སོ་སོར་འབྱུང་བར་གསུངས་པས་རྒྱུ་ཐ་དད་གསུང༌།། ༤༨༽ །།འོ་ན་ལོངས་སྤྱོད་ཕུན་སུམ་ཚོགས་པར་འབྱུང་བར་འདོད་པའི་བསམ་པས། བྱམས་པ་བསྐལ་པར་བསྒོམ་ན་ལོངས་སྤྱོད་འབྱུང་ལགས་སམ་ཞུས་པས། དེ་ཡང་རྒྱུ་ལོངས་སྤྱོད་འབྱུང་བྱེད་ཀྱི་རྒྱུ་དང༌། བདེ་བ་འགྲུབ་བྱེད་གཉིས་སུ་མཆིས་པས། སྦྱིན་པ་འདི་ལྟར་བྱིན་ན་ནི་རྒྱལ་རིགས་ཆེ་ཞིང་མཐོ་བ་ནས། གང་འདོད་པའི་བསམ་པས་བྱང་ཆུབ་རྣམ་པ་གསུམ་ཐོབ་པར་འགྱུར་རོ། །ཞེས་ཐུབ་པས་གསུངས་པའི་ཕྱིར་རོ་གསུང༌།། ༤༩༽ །།རྟེན་གྱི་གང་ཟག་ཞེ་སྡང་ཅན་ལ་དེ་ལས་སྐྱེས་པའི་རྒྱལ་པོའི་གནོད་པ་འབྱུང་བ་ལ། བྱང་ཆུབ་ཀྱི་སེམས་བསྒོམས་པས་རྒྱལ་པོ་དེ་ཉིད་ཇོ་བོ་ཐུགས་རྗེ་ཆེན་པོར་འགྱུར་བ་ཡིན་གསུང་ན།

དེ་སྐྱོན་ཐམས་ཅད་དག་ཅིང་ཡོན་ཏན་ཐམས་ཅད་རྫོགས་པའི་སངས་རྒྱས་སུ་མཆི་བ་ལགས་སམ་ཞུས་པས། འདི་ཁྱོད་ལ་ངོ་སྤྲོད་བྱ། རང་གི་རྒྱུད་ལ་ཞེ་སྡང་དྲག་པོ་སྐྱེས་པའི་དུས་སུ་སྣང་ཚད་ཀྱི་དངོས་པོས་གནོད་པ་སྐྱེལ་བར་འགྱུར་ཏེ། ཕྱི་རོལ་གྱི་དངོས་པོ་དེས་གནོད་པ་སྐྱེལ་བ་མེད། གཉིས་སུ་ཞེ་སྡང་དྲག་པོ་སྐྱེས་པའི་སྣང་བ་དམར་ལམ་གྱིས་འགྲོ། དེ་ལྕགས་སྲེག་གི་ས་གཞི་ཡིན་ཏེ། གནས་འདི་ཉིད་ལྕགས་ཀྱི་ས་གཞིར་འགྱུར་བ་མ་གཏོགས་པ་གཞན་མེད། གསུམ་དུ་རིགས་ཀྱི་སེམས་སྐྱེ་བ་མེད་པར་རྟོགས་པའི་གནས་དེ་རང་འོག་མིན་དུ་འོང་ཡང་དེ་འོག་མིན་དུ་སོང་བ་ཡང་མེད་པས། ད་ལྟར་གྱི་སངས་རྒྱས་མངོན་པར་བཞུགས་པའི་ཏིང་ངེ་འཛིན་གྱི་བརྗོད་བྱ་དེ་ཡིན། དེ་ཡང་རང་གི་སྒྲོམ་བུ་འདི་སངས་རྒྱས་སུ་བལྟས་པས་དེ་ཉིད་སངས་རྒྱས་སུ་འགྱུར། སངས་རྒྱས་སུ་གྱུར་པ་དེས་རང་ཉིད་ལ་ཆོས་གསུངས་ཏེ། ཆོས་ཀྱང་གཞན་མེད་རང་ཉིད་ཀྱི་ཇི་ལྟར་རྟོགས་ཞིང་ཁོང་དུ་ཆུད་པ་གང་ཡིན་པ་དེ་ཉིད་སངས་རྒྱས་ཀྱིས་གསུང༌། དེས་མང་དུ་ཐོས་པ་དང༌། ཕ་རོལ་ཏུ་ཕྱིན་པ་ཐམས་ཅད་རྫོགས་པས་རང་གི་རྒྱུད་སྨིན་པར་གྱུར་ནས། སངས་རྒྱས་བཅོམ་ལྡན་འདས་དང༌། དེས་གསུངས་པའི་ཆོས་དང༌། རང་ཉིད་ཐམས་ཅད་སེམས་གཅིག་པུར་ཐག་ཆོད་ཅིང༌། སེམས་དེ་ནི་གདོད་ནས་ཐམས་ཅད་གང་དུ་ཡང་གྲུབ་པ་མེད་པར་གོ་བས། འདིར་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་པ་ནི། ཡུལ་གྱི་བཟང་མོ་ལ་དམིགས་པའི་ཡུལ་གྱི་འདུ་ཤེས་ཀྱི་སྤྱོད་པ་ཅན། བྱང་ཆུབ་སེམས་དཔའ་བཟང་སྐྱོང་གིས་ཕྱིར་མི་ལྡོག་པའི་ས་ལ་བཀོད་པ་ལྟ་བུ་ཡིན་ཏེ། བུ་འདི་ནི་ཤིན་དུ་ཟབ་པའི་ཆོས་ཡིན་ནོ་གསུང༌།། ༥༠༽ །།རྫུ་འཕྲུལ་ཐོབ་པས་གང་ལ་ཇི་ལྟར་མོས་པ་དེ་ལྟར་འགྱུར་གསུང་བས་དགེ་བ་ལ་མི་དགེ་བར་མོས་ན་དེ་ལྟར་འགྱུར་ལགས་སམ་ཞུས་པས། འདི་ལ་རྫུ་འཕྲུལ་གྱི་རྐང་པ་བཞི་ཡོད་པ་ལས་མོས་པའི་སྟོབས་ཀྱིས་མོས་པར་བྱེད་དེ།

སེམས་ཅན་དམྱལ་བའི་མེ་རླབས་ཆེན་པོ་འབར་བ་ལ། འཕགས་པ་མོའུ་འགལ་གྱི་བུས་ཤིང་རྟའི་སྲོག་ཤིང་ཙམ་དུ་ཆར་ཕབ། འཕགས་པ་ཤཱ་རིའི་བུས་རྒྱ་མཚོ་ཆེན་པོར་མོས་པས་སེམས་ཅན་དམྱལ་བའི་སྡུག་བསྔལ་ཞི། དེ་དང་འདྲ་བར་དམྱལ་བ་དེ་ཉིད་སངས་རྒྱས་སུ་མོས་ཀྱང༌། རྟགས་དང་ཆ་ལུགས་ནི་དེར་འགྱུར། བྱིན་རླབས་དང་ནུས་པ་ནི་སངས་རྒྱས་དང་མི་འདྲ། བྱང་ཆུབ་སེམས་དཔའི་རྫུ་འཕྲུལ་དང་ཁྱད་པར་ནི་ཡོད། གཏན་སངས་རྒྱས་སུ་ནི་མི་འགྱུར་ཏེ། །ཇི་ཙམ་དུ་མོས་པའི་སྟོབས་ཡོད་པའི་བར་ཡིན། དེ་བཞིན་དུ་མི་དགེ་བ་ལ་དགེ་བར་མོས་པས་དགེ་བར་ནི་མི་འགྱུར། འོན་ཀྱང་མི་དགེ་བའི་གཤིས་སྐྱེ་བ་མེད་པ་ཆོས་སྐུར་རྟོགས་ན། མི་དགེ་བ་ཡུལ་གསུམ་ཕྱོགས་ན་མེད། དེ་ལྟར་གྱུར་ན་ནི། དམྱལ་བའི་མེ་ཆུར་གྱུར་པ་མ་ཡིན། མི་དགེ་བ་དགེ་བར་གྱུར་པ་མ་ཡིན། སེམས་ཅན་སངས་རྒྱས་སུ་གྱུར་པ་ནི་མ་ཡིན་ཏེ། དཔེར་བགྱི་ན། ཆུ་ཀླུང་གངྒཱ་བྱ་བ་གདོད་ནས་མེད་པས། སློབ་དཔོན་ཆེན་པོ་བཱི་རུ་པས། རྟེན་འབྲེལ་གྱི་བྱེད་པ་ཚན་གཅིག་གིས་བཟློག་པ་དང༌། འབབ་པར་བྱེད་པ་དང་འདྲ་བར་རྟེན་འབྲེལ་སྐོར་རེ་རེའི་བྱེད་པས་དེ་ལྟར་འགྱུར་ཏེ། དགེ་བའི་སེམས་སྐད་ཅིག་མའི་སྟོབས་བསྐྱེད་པས། མི་དགེ་བའི་འབྲས་བུ་རྒྱ་ཆེན་པོ་ཡང་ཟིལ་གྱི་གནོན་ནུས། དེའི་རྒྱུ་ཡང་ད་ལྟར་ཉིན་གཅིག་ཙམ་རབ་ཏུ་བྱུང་བས་ཚུལ་ཁྲིམས་ཀྱི་བག་ཆགས་ཅུང་ཟད་ཙམ་དང༌། འཕགས་པ་རྫུ་འཕྲུལ་གྱིས་སྟོབས་བསྐྱེད་པ་ལས་འབྱུང་ལ། གཞན་དུ་སངས་རྒྱས་བཅོམ་ལྡན་འདས་ཀྱིས་ཀྱང་མཛད་པར་མི་སྤྱོད། ཡང་སངས་རྒྱས་བཅོམ་ལྡན་འདས་ཀྱིས་བསྲེག་པའི་བསྐལ་པའི་མེ་ཐམས་ཅད་སྤུ་ཉག་མ་གཅིག་གི་ནང་དུ་བཅུག་ནས་འཇོག་པར་ཡང་སྤྱོད་དེ། དེས་སེམས་ཅན་རྣམས་ཀྱི་སྡུག་བསྔལ་ནི་ཞི། དེའི་རྒྱུ་ཁམས་རང་བཞིན་གྱིས་རྣམ་པར་དག་པ་སངས་རྒྱས་ཀྱི་རྒྱུ་ཡིན། འདིས་ནི་མགོ་འཁོར་ནས་དཀའ་ཀམ་གྱིས་འགྲོ་སྟེ། དེ་བཞིན་གཤེགས་པའི་གསང་བ་ཡིན།

གཞན་ཡང་ཉོན་མོངས་པ་ཆགས་སྡང་གཉིས་ལ་བྱེད། ངས་མི་ཤེས་ཤིང་གཏི་མུག་པ་འདི་གོ་བས། གཞན་པས་མགོ་གང་བས་ནི་ལུས་གང་གིས་ཀྱང་འཕགས་པ་ཡིན་གསུང༌། བླ་ན་མེད་པའི་དཀོན་མཆོག་གསུམ། །མཐོང་དང་ཐོས་དང་དྲན་པ་དང༌། །རེག་པར་གྱུར་པ་ཐམས་ཅད་ཀུན། །རྣམ་པར་གྲོལ་བར་ངེས་གྱུར་ན། །ཅི་ཕྱིར་ཡི་མུག་སྐྱེ་བར་བྱེད། །ཆོས་རྣམས་སྔོན་དུ་ཡིད་འགྲོ་ཞེས། །དེ་ལྟར་མཐོང་བའི་ཆོས་རྣམས་ལ། །ཐུབ་པ་ཆེན་པོའི་བཀའ་བཞིན་དུ། །བཤགས་སྡོམ་གཉེན་པོ་བསྟེན་པ་ཡིས། །སྡིག་དང་སྡུག་བསྔལ་ཟད་བྱས་ནས། །ཕན་ཞིང་བདེ་བའི་སྨན་དུ་འགྱུར། །གཞན་ཡང་ཐུབ་པའི་སྐྱེས་རབས་དང༌། །མ་དྲོས་པ་ཡི་མཚོ་ཆེན་དུ། །སྔོན་ཚེ་ལས་རྣམས་གང་བྱས་པའི། །འབྲས་བུ་རྣམ་པར་སྨིན་པ་རྣམས། །ཆུད་ཟོས་མི་འགྱུར་ལུང་བསྟན་པས། །བདེ་དང་སྡུག་བསྔལ་ཐམས་ཅད་ཀྱི། །རྩ་བ་སྔོན་བསགས་ལས་ཡིན་པས། །ལས་རྣམས་ཟད་པར་བྱེད་པའི་སྨན། །བདག་མེད་གཉིས་པོ་གོམས་པར་གྱིས། །བདག་དང་བདག་གིར་བྱས་པའི་ལས། །བྱས་པས་འབྲས་བུ་སྨིན་པར་འགྱུར། །བདག་མེད་བདག་གིར་མི་བྱེད་པའི། །ལས་མེད་ལས་ཀྱི་རྣམ་སྨིན་མེད། །བྱང་ཆུབ་སེམས་དཔའི་སྤྱོད་པ་ནི། །སྐྱེ་མེད་སྤྱོད་པ་ཁོ་ནར་ཟད། །སངས་རྒྱས་མཉམ་ཉིད་ལྷུན་གྱིས་གྲུབ། །གཟུགས་སྐུ་སྤྱོད་པའི་འབྲས་བུའོ།། ༥༡༽ །།ཡང་རྗེ་གོང་མའི་ཞལ་ནས། བྱང་ཆུབ་མཆོག་ཏུ་སེམས་བསྐྱེད་པའི་དུས་སུ་གསང་སྔགས་ཀྱི་ལྷར་མཆོད་པ་གྱིས་གསུང་ན། སེམས་བསྐྱེད་པ་འདི་ཕ་རོལ་ཏུ་ཕྱིན་པའི་ལུགས་ཡིན་ཟེར་ན། ཁྱོད་ཅི་ཟེར་གསུང༌། དེ་གསང་སྔགས་ལ་ཡང་སེམས་བསྐྱེད་ཡོད་དོ་གསུང༌།། ༥༢༽ །།ཕྱི་ནང་གསང་བའི་མཆོད་པས་མཆོད་ནས། མ་བསྒྲལ་བ་རྣམས་བདག་གིས་སྒྲོལ་བགྱི་བ་ལ་སོགས་པ་གསུངས་པ་དེར་མཆི་ཞུས་པས། དེ་ཡང་ཕྱོགས་གཅིག་ཡིན། དེ་ལ་སེམས་བསྐྱེད་པ་ཉི་ཤུ་རྩ་གཉིས་གང་ལ་ཕྱི་ནང་གསང་བའི་མཆོད་པ་མེད་བགྱི་བའི་བརྟག་པ་བྱས་པས། སེམས་བསྐྱེད་པ་ས་ལྟ་བུ་ནས་མཉམ་པ་ཉིད་རྟོགས་པའི་བྱང་ཆུབ་སེམས་དཔའ་ལ་ཡང་སེམས་བསྐྱེད་ཡོད་པ་དང༌།

སངས་རྒྱས་ཀྱི་སར་ཡང་སེམས་བསྐྱེད་ཡོད་པ་སངས་རྒྱས་བཅོམ་ལྡན་འདས་ཉིད་དང༌། སློབ་དཔོན་སེང་གེ་བཟང་པོས་བཞེད། ཁ་གཅིག་མི་འཐད་ཟེར་བ་ཡང་ཡོད་དེ། བདག་གི་དོན་དུ་སེམས་བསྐྱེད་པ་མེད་དམ། གཞན་གྱི་དོན་དུ་མེད། བདག་གི་དོན་དུ་ནི་དང་པོ་སེམས་བསྐྱེད་པའི་དུས་ཀྱང་མེད་ལ་གཞན་དོན་དུ་མེད་ན་ནི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་མི་འབྱུང་གསུང༌།། ༥༣༽ །།མཆོད་པ་བདུན་ལ་ཡོངས་སུ་བཟུང་བ་མེད་པ་དེ་ཙམ་གྱིས་ཡོངས་སུ་བཟུང་བ་མེད་པ་ལགས་སམ་ཞུས་པས། འདི་ལ་རྩོད་པ་ཡོད་དེ། ཁ་ཅིག་ཤིང་བྱས་བཟུང༌། ཆུ་ཉས་བཟུང་ཟེར་བ་ལ། དེ་ལ་བདག་ཏུ་འཛིན་པ་ཏུང་ཏུང་པོ་མེད་པར་དབུལ་དུ་བཏུབ་ཟེར། ང་འབུའི་ཞེ་འདོད་བགྱིད་ན་རང་ཉིད་བྱང་ཆུབ་མཆོག་ཏུ་སེམས་བསྐྱེད་པ་དང༌། དེ་བཞིན་ཉིད་དབྱེ་བ་མེད་པའི་གནད་ཀྱིས། སེམས་ཅན་ཐམས་ཅད་དང༌། འདོད་པའི་ཡོན་ཏན་ཐམས་ཅད་འབུལ་དུ་རུང་སྟེ། ཕུང་པོ་ལྔ་དང་འབྱུང་བ་བཞིས་མ་བསྡུས་པ་མེད་པས། གསང་སྔགས་སུ་དུག་ལྔ་ཡེ་ཤེས་རྣམ་པ་ལྔ། དུག་གསུམ་སྐུ་གསུང་ཐུགས་ཀྱི་མཆོད་པར་གསུངས་པས་ཐམས་ཅད་འབུལ་བ་ཡིན། ཤིང་བྱས་བཟུང་བའི་ཏུང་ཏུང་མེད་ཀྱང༌། རྒྱལ་པོས་བཟུང་བ་ལ་སོགས་པའི་བརྟག་དཔྱད་མི་བྱ་བར་བཞག བཟུང་བ་མེད་པར་འདོད་པ་ཁོང་གི་དང་མཐུན་གསུང༌།། ༥༤༽ །།བདག་ཏུ་འཛིན་པས་འཁོར་བ་འཁོར་བར་བྱེད་པ་ལ། ཆེད་དུ་བདག་ཏུ་བཟུང་ནས་ཕུལ་བ་དང༌། མ་བཟུང་བར་ཕུལ་བ་ལ་ཁྱད་པར་ཅི་མཆིས་ཞུས་པས། འདི་ལ་ཞིང་དང་བསམ་པ་དངོས་པོ་གསུམ་གྱི་རྟེན་འབྲེལ་སྒྲིག་པ་དང་སྤོང་བ་གཉིས་ཡིན་པས། འཁོར་གསུམ་ཡོངས་སུ་དག་པར་རྟོགས་པའི་དུས་སུ་འཁོར་བ་སྤོང་བར་བྱེད་པ་ཡིན། བདག་ཏུ་མ་བཟུང་ནས་བཏང་བ་དེ་བདག་ཏུ་འཛིན་པ་བཏང་བར་མི་འགྲོ་སྟེ། བདག་ཏུ་འཛིན་པ་དེ་མ་བཏང་བས་གཏི་མུག་པ། བག་ལ་ཉལ་བ། བདག་འཛིན་མཁྲེགས་པར་གྱུར་པས། འདི་ལ་ཅིས་ཀྱང་བདག་ཏུ་བཟུང་ནས་ཕུལ་ན་ཕུལ་བ་དེ་ལ་མཐར་ཐུག་པའི་འབྲས་བུ་རྒྱ་ཆེན་པོ་འབྱུང་བ་ཡིན་གསུང༌།།

༥༥༽ །།ཐུབ་པ་ཆེན་པོས་ལས་ཀྱི་སྒྲིབ་པ་མཉམ་པ་ཉིད་རྟོགས་ནས་འདག་པར་གསུངས་པ་ལ། ཞལ་སྔ་ནས་སྟོབས་བཞིའི་སྒོ་ནས་བཤགས་པས་འདག་གསུང་བ་དེ། འདག་པའི་ཕྱག་ཚད་ཇི་ཙམ་ལ་དགོངས་པ་ལགས་ཞུས་པས། འདི་གཉིས་དོན་འདྲ་སྟེ། སྡིག་པ་བྱས་པ་ལ་འགྱོད་པ་སྐྱེས་པ་སུན་འབྱིན་པའི་སྟོབས་དང༌། བཤགས་པ་འཆགས་པའི་སྟོབས། ཕྱིན་ཆད་མི་བྱེད་པ་སོར་ཆུད་པའི་སྟོབས་དང༌། གཉེན་པོ་ཀུན་ཏུ་སྤྱོད་པའི་སྟོབས་ཡིན་ཏེ། འདིར་གཉེན་པོ་ཀུན་ཏུ་སྤྱོད་པའི་སྟོབས་ཀྱིས་ལས་དང་ཉོན་མོངས་པ་དང༌། ཤེས་བྱའི་སྒྲིབ་པ་མཐའ་དག་སྤོང་བ་ལ་ཟེར་བས། མཉམ་པ་ཉིད་མ་རྟོགས་ཀྱི་བར་དུ་འདག་ཏུ་མི་བཏུབ། མཉམ་པ་ཉིད་རྟོགས་ཤིང་བྱང་ཆུབ་ཀྱི་སེམས་ཀྱིས་དབང་བྱས་པས། སྒྲིབ་པ་དག་པ་དེའི་འབྲས་བུ་མཚམས་མེད་པ་ལྔ་ལ་སོགས་པའི་ལས་ཀྱི་སྒྲིབ་པ་སྦྱོང་བར་བྱེད་པ། དེ་བཞིན་གཤེགས་པ་རིན་ཆེན་ཟླ་བ་ལྟ་བུར་འགྱུར་བ་ཡིན། སྟོབས་གཞན་དེ་དག་གིས་ཀྱང་སྡིག་པ་སྔ་མ་དེ་རྩ་བ་ནས་ཟད་པ་དང་འབྲས་བུ་མི་འབྱུང་བར་འདག་པར་མི་ནུས་ཀྱང༌། སྡིག་པ་དེའི་རྒྱུན་འགགས་པས་ཕྱིས་མི་འབྱུང་བ་དང༌། སྔ་མ་དེ་བསྲབ་པ་དང་ཟད་པའི་རྒྱུར་འགྲོ་བ་ཡིན་གསུང༌།། ༥༦༽ །།ལས་ཀྱི་རྣམ་པར་སྨིན་པ་མ་གཏོགས་པ་མི་དང་མི་མ་ཡིན་པའི་གནོད་པས་མི་ཚུགས་ཞེས་གསུང་བ་དེ། ལས་ཀྱི་སྒྲིབ་པ་ལུས་ལྟ་བུ་མི་འདག་པ། སེམས་ཉིད་འོད་གསལ་བ་ལས་རྒྱུ་རྐྱེན་གློ་བུར་དུ་ཚོགས་པ་དེ་ལས་མི་མ་ཡིན་པའི་གནོད་པས་མི་ཚུགས་ཞེས་གསུང་བ་ལྟར་ན། འགའ་ཞིག་ཏུ་མཚམས་མེད་པའི་ལས་ཀྱང་བྱང་བར་འགྱུར་ཞེས་གསུང་པ་དེ་སྔ་མ་དང་ཕྱི་མ་གང་ལ་དགོངས་པ་ལགས་ཞུས་པས། དེ་ནི་ཤིན་ཏུ་ཡང་གསལ་དུ་བཏང་སྟེ། རྒྱལ་པོ་མ་སྐྱེས་དགྲ་ལས་སྔ་མས་བསྐྱེད་པའི་ལུས་མི་འཇིག་ལ། མཚམས་མེད་པའི་ལས་སེམས་རྟོགས་པས་འབྱང་བས། ལུས་ལ་འབྲུམ་བུ་མེ་དབལ་ནག་པོ་བྱུང་བ་དེ་སྙིང་ཆུ་སེར་དུ་སོང་བ་ལ་ཟེར། དེའི་རྣག་དྲིས་མ་ག་དྷའི་ས་ཕྱོགས་ཐམས་ཅད་ཁྱབ་པའི་ནད་དེ་འདག་པ་ཡང༌།

ཞིང་དང་བསམ་པ་དངོས་པོ་གསུམ་གྱི་རྟེན་འབྲེལ་གྱིས་འདག་པ་ཡིན། དེས་ནི་ལུས་རང་ཡང་འདག་པར་ནུས་ན། ནད་དང་སྡུག་བསྔལ་ལྟ་ཅི་སྨོས། འོ་ན་བཅོམ་ལྡན་འདས་ཐུབ་པ་ཆེན་པོ་ཉིད་དང༌། སློབ་དཔོན་ཆེན་པོ་འཕགས་པ་ལ་སོགས་པ་རྣམས་ཀྱི་སྒྲིབ་པའི་ལྷག་མ་འདུག་པར་བསྟན་པ་དེ་མ་དག་པ་ཡིན་ནམ་སྙམ་ན། བཅོམ་ལྡན་འདས་ཀྱིས་ནི་འདུལ་བའི་འཕྲིན་ལས་རྒྱུ་འབྲས་བསྟན་པ་ཡིན་ལ། སློབ་དཔོན་འཕགས་པས་ཀྱང་དེའི་གཉེན་པོ་ལ་མཉམ་པར་མ་བཞག་པར། རྒྱུ་འབྲས་རྟེན་འབྲེལ་གྱི་ཆེ་བ་སློབ་མ་རྣམས་ལ་བསྟན་པ་ཡིན་གསུང༌།། ༥༧༽ །།ཚད་མེད་པ་བཞིས་ཕྲིན་ལས་བཞི་འགྲུབ་པའི་དབང་དུ་བྱས་པས། བྱམས་པས་ཞི་བའི་ལས་འགྲུབ་པ་དེ་བྱམས་པའི་སེམས་གཅིག་པུས་འགྲུབ་པ་ལགས་སམ། དེའི་རྗེས་སུ་འབྲངས་པའི་ལས་ཚོགས་བསགས་འཚལ་ཞུས་པས། བྱམས་པ་དེ་སེམས་ཡིན། སེམས་དེའི་རྗེས་སུ་འབྲངས་པའི་ལས་དགོས་ཏེ། དཔེར་ན་ང་ཁྱོད་ལ་བྱམས་པ་ཡོད་ཀྱང༌། དེའི་ལས་མ་བསྒྲུབས་ན་དོན་དུ་མི་འགྱུར་བས། ཟས་དང་གོས་དང་ཐབས་སྣ་ཚོགས་སྟོན་པ་དང་འདྲ་བས། བྱམས་པ་ཞེས་བྱ་བའམ། ཆགས་པ་ཞེས་བྱ་བའམ། དད་པ་ཞེས་བྱ་བ་སེམས་རྐྱང་པ་དེའི་རྗེས་སུ་འབྲངས་པའི་ལུས་ངག་གི་ལས་ཡིན་ཏེ། ཡུལ་འཕགས་པའི་རྐྱེན་གྱིས་འབུལ་བ་དང༌། ཞབས་ཏོག་ཏུ་འགྱུར་བ་འཕགས་པ་ཀུན་དགའ་བོ་ལྟ་བུ་ཡིན། ཕོངས་པའི་རྐྱེན་གྱིས་སྦྱིན་པ་གཏོང་བ་བྱང་ཆུབ་སེམས་དཔའ་ཐམས་ཅད་སྒྲོལ་ལྟ་བུ་ཡིན། དེས་ན་བྱམས་པའི་སེམས་ཆོས་ཀྱི་དབྱིངས་དང་མཉམ་པར་ཡོད་ཀྱང༌། ལས་བདེན་པའི་ཚིག་མ་བརྗོད་ན་དོན་མི་འགྲུབ་པས། ཁྱིམ་བདག་བཟང་སྦྱིན་ལ་ཚངས་པ་དང༌། བརྒྱ་བྱིན་དང༌། རྒྱལ་པོ་ཆེན་པོ་བཞིས་གསོལ་བ་བཏབ་པ་དང་འདྲ་བ་ཡིན་གསུང༌།། ༥༨༽ །།དགའ་བས་རྒྱས་པ་འགྲུབ་ལ། རྗེས་སུ་ཆགས་པས་དབང་འགྲུབ་པ་ལ། ཆགས་པས་ཡི་དྭགས་གནས་སུ་སྐྱེ། སྦྱིན་པས་ལོངས་སྤྱོད་རྒྱ་ཆེན་པོ་འབྱུང་གསུང་བ་དང་འགལ་བ་ལྟར་འདུག་པ་དེ་ཅི་ལགས་ཞུས་པས།

འོ་ཁྱོད་ཀྱི་དྲི་བ་དེ་ཤིན་ཏུ་ལེགས། འདིར་དགའ་བས་ཚོགས་བསགས་པས་རྒྱས་པ་འགྲུབ་ལ། ཆགས་པས་ཚོགས་མ་ཡིན་པ་བསགས་པས་ངན་སོང་དུ་སྐྱེ་སྟེ། འགྲུབ་པར་བྱེད་པའི་བྱེད་པ་པོ་བསོད་ནམས་ཀྱི་ཚོགས་ལས་གཞན་མེད། དེས་ན་བརྣབ་སེམས་ཀྱིས་རེ་བ་འཇོམས་པ་དང༌། སྲེད་པས་ལེན་པའི་ཁྱད་པར་ཡང་དེ་ཡིན། ཆགས་པ་རང་ཡང་དུག་གསུམ་ལ་ཆགས་པའི་རིམ་པ་ཡིན་པ་ནས་སངས་རྒྱས་ལ་ཆགས་པའི་བར་ཚོགས་དང་སྨོན་ལམ་གྱི་བྱེད་པས་འགྲུབ་པ་དེ་ཐམས་ཅད་འདིར་གོ་བར་བྱ་གསུང༌།། ༥༩༽ །།བཏང་སྙོམས་ལ་རྣམ་པ་གསུམ་དུ་གསུང་བ་ལ། སེམས་ཅན་གྱི་དུས་ཀྱི་བཏང་སྙོམས་གང་ལགས་ཞུས་པས། དེ་རྟོག་པ་གང་ཡང་མ་སྐྱེས་པ་དེ་ཡིན། མི་སྡང་བ་ལ་བཏང་སྙོམས་ཤས་ཆེ་བ་བགྱི་བ་ཟེར། དེའི་གནད་ཀྱིས་བཏང་སྙོམས་ཀྱིས་དོན་མི་འགྲུབ་པས། འཕྲིན་ལས་བཞིའི་སྐལ་བ་ཆད་དམ་སྙམ་ན། དེ་ཚད་མེད་པ་བཞི་ཕྱག་རྒྱ་ཆེན་པོར་འཁྲིད་པར་བྱེད་པའི་ཐབས་སྤང་ཐོབ་མེད་པའི་དོན་ཡིན་ཏེ། ངས་སྨྲ་བར་མི་ནུས། དེ་ཡང་ཕྱི་རོལ་ཏུ་ཐམས་ཅད་ལ་བགྲོ་གླེང་དུ་བྱས་པས། མཁའ་འགྲོ་མ་རྣམས་ཀྱིས་ནད་དང་གནོད་པའི་ཆར་འབྱུང་བས་མ་བཟློ་གསུང༌།། ༦༠༽ །།བྱམས་པའི་རྗེས་སུ་འབྲངས་པའི་ལས་མི་དགེ་བ་དྲག་པོས་ངན་སོང་དུ་སྐྱེས་ན། བྱམས་པའི་འབྲས་བུ་ཉི་ཚེ་བའི་སེམས་ཅན་དམྱལ་བ་ལྟ་བུར་འགྱུར་རམ། གནས་དང་ལོངས་སྤྱོད་ཕུན་སུམ་ཚོགས་པས་ངན་འགྲོར་ཡང་མཆིས་ཞུས་པས། ཉི་ཚེ་བའི་སེམས་ཅན་དམྱལ་བ་ལྟ་བུར་ཡང་མི་འགྱུར། ལུས་དང་གནས་ཕུན་སུམ་ཚོགས་པའི་ངན་འགྲོར་ཡང་མི་མཆི་སྟེ། བྱམས་པ་དེ་ལྷའི་བདེ་བ་མྱོང་བ་ཡིན་མོད། དེ་གང་ཡིན་ན་རྡོ་རྗེ་དཔལ་ཡིན། ང་ལ་དད་གུས་ཡོད་པས་ངའི་ཉེ་གནས་ཀྱང་ཡིན། དེ་ཡིན་ཡང་མིས་འབར་བ་དང་ཡི་མུག་སྐྱེ་བ་དེ་དང་འདྲ། འདིར་བྱང་ཆུབ་ཀྱི་སེམས་སྐྱེས་པས། དེ་བཞིན་གཤེགས་པ་ཐམས་ཅད་ཀྱི་ཆོས་ཉིད་གཅིག་པའི་ཕྱིར་ས་ཆེན་པོ་གཡོ་བར་འབྱུང་ཞིང༌། དེ་ལས་སྐྱེས་པའི་ཕུན་སུམ་ཚོགས་པ་ཐམས་ཅད་འབྱུང༌།

དེ་གོའམ། དེ་གོ་ན་ས་གཡོ་བའི་རྒྱུ་ཅི་ཡིན་གསུང༌།། ༦༡༽ །།ས་ཐ་མལ་པའི་སྣང་བ་བྱང་ཆུབ་ཀྱི་སེམས་ཀྱིས་གཡོ་ལ། མེ་ཏོག་དེ་ལས་སྐྱེས་པའི་ཆར་འབབ་པ་ལ་སོགས་པ་འབྱུང་བ་ལགས་སམ་ཞུས་པས། འོ་ན་དགུན་ཁ་མེ་ཏོག་སྐྱེ་བར་འདོད་ན་ཅི་ཙུག་བྱེད་གསུང༌།། ༦༢༽ །།དེ་ནི་ཤིན་ཏུ་ཡང་དཀའ་སྟེ། བྱང་ཆུབ་ཀྱི་སེམས་ལ་ནན་ཏན་བྱས་ནས་བསམ་པའི་ཁ་བསྒྱུར་གྱིས་སྐྱེ་བ་ལགས་སམ་ཞུས་པས། དེ་ལ་བྱང་ཆུབ་ཀྱི་སེམས་དེ་ཉིད་ལ་དྲན་པ་མ་ཡེངས་པར་དམ་ཚིག་དང་ལྡན་པར་བྱས་ན་སྐྱེ་སྟེ། སྐྱེས་ན་དགུན་དགུན་དུ་གར་འོང༌། སྣང་བ་ཐམས་ཅད་འགྱུར་ནས་འགྲོ་བ་ཡིན། འོ་ན་མི་འགྱུར་བ་ཅི་ཡིན་ན། མ་སྐྱེས་པ་ཡིན། ཡང་ཁྱེད་ལ་རྟེན་འབྲེལ་ཞིག་བསྟན་པས། བསམ་པ་ཏིང་ངེ་འཛིན་གཅིག་ལ་མཉམ་པར་བཞག་པའི་དུས་སུ། ཕུན་སུམ་ཚོགས་པ་ལྔའི་རྟེན་འབྲེལ་འགྲིགས་པ་ཐུབ་པའི་གསུང་རབ་ཐམས་ཅད་ཡིན་ཏེ། ཟབ་མོ་སྣང་བ་ཞེས་བྱ་བའི་ཏིང་ངེ་འཛིན་དང༌། ཏིང་ངེ་འཛིན་གཅིག་གི་ཁོངས་སུ་ཏིང་ངེ་འཛིན་ཐམས་ཅད་འདུས་ཤིང་འཇུག་པའི་ཏིང་ངེ་འཛིན་གྱི་རྒྱལ་པོ་དང༌། འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་གྱིས་གོ་བར་བྱ། ཡང་ངོ་སྤྲོད་བྱ་བས། རྡོ་རྗེ་དཔལ་བླ་མ་ལ་མོས་གུས་ཡོད་པས་སྟོན་པ་དང་དེའི་ཕུན་སུམ་ཚོགས་པ་ལྔ་འབྱུང༌། དེ་ལ་དམ་ཚིག་མ་ཉམས་པ་དགོས། ཉམས་ན་གཅིག་ཤོས་སུ་འགྱུར། དེ་དང་འདྲ་བར་ཐམས་ཅད་དེ་ལྟར་གོ་བར་བྱ། ཡང་ཆོས་དེ་ཅུང་ཙམ་ཟབ་དྲག་གསུང༌།། ཀྱཻ། རྨོངས་པའི་སྐྱེས་བུ་འགའ་ཞིག་ལ། །ཆགས་པས་བསྙེན་བཀུར་བྱེད་པ་རྣམས། །གང་ལ་ཆགས་པར་གྱུར་པ་ཡི། །ཡུལ་ལ་གནོད་པར་གྱུར་པ་ནི། །གླང་ཆེན་དབང་པོ་དམ་པ་ཡི། །མཆེ་བ་རྒྱལ་པོའི་བཙུན་མོས་ཕྱུང༌། །ཆགས་བྲལ་གཉེན་པོའི་སྟོབས་འཆང་བ། །མི་མཆོག་རྟ་ཡི་རྒྱལ་པོ་ཡིས། །ཉམས་ང་རྒྱ་མཚོ་ལས་བརྒལ་ནས། །གདུག་པ་སྲིན་པོའི་ཚོགས་རྣམས་བཅོམ། །དྲང་སྲོང་ཆེན་པོ་བཟོད་སྨྲ་བས། །བྱམས་པ་ཆེན་པོའི་བདེན་ཚིག་གིས། །རྒྱལ་པོ་གདུག་པའི་གནོད་པ་ཞི། །གཏོང་བའི་སྟོབས་འཆང་ཐམས་ཅད་སྒྲོལ། །བུ་དང་ཆུང་མ་ཐམས་ཅད་ལ། །བཏང་བས་ཕན་པའི་དོན་མཐོང་བས། །འཕངས་ཤིང་དགོས་ཀྱང་གཏོང་བར་བྱེད། །བྲམ་ཟེ་ཆེན་པོ་སྣག་ལས་སྐྱེས། །གཞན་རྣམས་དགའ་བར་བྱས་ནས་ཀྱང༌། །སྙིང་རྗེ་ཟླ་བ་བཞི་བསྒོམས་པས། །སྟོན་པས་ཚངས་པའི་གནས་སུ་ཁྲིད།།

༦༣༽ །།ཡང་སློབ་དཔོན་རྒྱལ་པོས་དུག་གསུམ་གྱི་རྒྱུ་འབྲས་ལྷན་ཅིག་སྐྱེས་པའི་ཡེ་ཤེས་སུ་སྦྱངས་པས། འཁོར་དང་བཅས་པ་མཁའ་སྤྱོད་དུ་གཤེགས་པ་དེ། འཁོར་དེ་དག་གི་བག་ཆགས་ཀྱང་བྱང་བར་ལགས་སམ་ཞུས་པས། དེ་བྱང་བ་ཡང་ཡོད་དེ། སློབ་དཔོན་གྱིས་གདམས་ངག་བསྟན་པས། ཤིན་ཏུ་ཞན་པར་གྱུར་པའི་འཁོར་སྔོན་དུ་གྲུབ་པ་ཐོབ་པ་དང༌། གྲུབ་པ་མ་ཐོབ་པ་རྣམས་ཀྱང་སློབ་དཔོན་གྱི་མཐུ་ལ་བརྟེན་ནས་མཁའ་སྤྱོད་དུ་སོང་སྟེ། འདི་དེ་བཞིན་གཤེགས་པ་འོད་ཀྱི་ཁྲོད་དུ་ཞུགས་པ་དང་འདྲ། འོ་ན་རྒྱུད་ཚོད་མི་མཉམ་ཡང་མཁའ་སྤྱོད་དུ་འགྲོ་བའི་རྒྱུ་ཅི་ལས་བྱུང་སྙམ་ན། དེ་སྐལ་བ་མཉམ་པ་ལས་བྱུང་བས། དེ་ཐོས་པ་དང༌། དེ་མཐོང་བ་ཐམས་ཅད་ཀྱང་མཁའ་སྤྱོད་དུ་འགྲོ་བ་བཅོམ་ལྡན་འདས་ཉིད་ཀྱིས་གསུངས་ཏེ། དཔེར་ན་ད་ལྟ་འདིར་ཁྱེད་ཐམས་ཅད་དང་ང་གནས་གཅིག་ཏུ་འདུག་པའི་སྐལ་བ་དང་ལྡན་པ་དང་འདྲ་བར། རྒྱུད་ཚོད་མི་མཉམ་ཡང་གཞན་གྱི་མཐུ་ལ་བརྟེན་ནས་རྫུ་འཕྲུལ་ཐོབ་པ་མིན་ཡང་བུ་མོ་དགའ་མོས་འོག་མིན་དུ་ཐོན་པ་དང་འདྲ་གསུང༌།། ༦༤༽ །།སློབ་དཔོན་རྡོ་རྗེ་དྲིལ་བུ་པས་བྱང་ཆུབ་ཀྱི་སེམས་ཀྱིས་འཁོར་འདས་ཀྱི་སྲོག་གཅུན་པས། རྒྱལ་པོའི་གནོད་པ་ལས་ཐར་བར་གསུངས་པས་འཁོར་འདས་ཀྱི་སྲོག་དེ་གང་ལགས་ཞུས་པས། འཁོར་འདས་ཐམས་ཅད་ཀྱི་བདེ་སྐྱིད་ཀྱི་སྲོག་དེ་བྱང་ཆུབ་ཀྱི་སེམས་ཡིན། སློབ་དཔོན་བྱང་ཆུབ་ཀྱི་སེམས་མཐར་ཐུག་པ་དེ་ལ་རྒྱལ་པོ་ཡུལ་རིས་དང་བཅས་པས་དམའ་འབེབས་ཀྱི་སྦྱོར་བ་བྱས་པས། ཆང་གི་རྒྱ་མཚོར་ནུབ་པའི་འཇིགས་པ་ཆེན་པོ་འབྱུང་བའི་རྒྱུ་དེ་ཉིད་ཡིན་གསུང༌།། ༦༥༽ །།སེམས་ཉིད་ཕྱག་རྒྱ་ཆེན་པོ་ལས་བདེ་སྐྱིད་ཐམས་ཅད་འབྱུང་བར་གསུངས་པ་ལ། སྤྱན་སྔ་ཉིད་ནས་ཚད་མེད་པའི་ཐུགས་རྗེ་ཆེན་པོ་མ་སྐྱེས་ཀྱི་བར་དུ་ཕུན་སུམ་ཚོགས་པ་མ་འབྱུང༌། སེམས་ཉིད་འོད་གསལ་གོང་ནས་ཐུགས་སུ་ཆུད་པ་ཡིན་གསུང་བ་དེ་ཅི་ལགས་ཞུས་པས། དེ་ཤིན་ཏུ་ལེགས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ས་གཞི་བཟང་པོ་དང་འདྲ་བས།

ཐམས་ཅད་ཀྱི་གཞིའམ་བརྟེན་གནས་ཡིན་མོད་ཀྱི་འདིར་ས་བོན་མ་བཏབ་པར་སྟོན་ཐོག་མི་འབྱུང་བ་དང་འདྲ་བར། ཀུན་རྫོབ་བྱང་ཆུབ་སེམས་ཀྱི་ས་བོན་ཅིས་ཀྱང་དགོས། འཕགས་པ་དགྲ་བཅོམ་པ་མངོན་རྟོགས་ཀྱི་ཁྱད་པར་དུ་བྱས་ཀྱང༌། ཡོན་ཏན་མེད་པའི་གོ་བ་ཡང་དེ་ཡིན། ཡང་སེམས་ཅན་དམྱལ་བའི་གནས་སུ་སྡུག་བསྔལ་གྱི་བར་སྐབས་འབྱུང་བ་ཡང༌། དེ་ཁོ་ནའི་རྒྱུ་ལས་འབྱུང་ལ་བདེ་བའམ་སྐྱིད་པ་ལྷག་པ་ཞིག་འབྱུང་བར་གྱུར་ན་ནི་ས་བོན་ཡང་དགོས་ཏེ། མི་མགོ་བསྐོར་བའི་རྒྱུས་ཁང་བཟང་ཡིད་དུ་འོང་བའམ། ནགས་ཚལ་ལམ། ཆུ་ཀླུང་མཐོང་བའི་རྒྱུ་ཡང་དེ་ཡིན། ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་པས་མཚམས་མེད་པ་ལ་སོགས་པའི་ལས་བྱས་པ་ནི། བར་དོའི་སྐབས་སུ་དེ་ཉིད་ཀྱིས་སྐྱོ་མ་ཟང་ཐལ་དུ་བཏང་ནས་འབྲས་བུ་དེ་འཛོམས་པར་འགྱུར་བ་ཡིན་གསུང༌།། ༦༦༽ །།རྣལ་འབྱོར་པ་རྣམས་ལ་ཤ་འདོད་དམ། མར་འདོད་དམ། ནས་འདོད་དམ། གང་འདོད་པ་སོ་སོའི་ཏིང་ངེ་འཛིན་རེ་རེ་ལ་མཉམ་པར་བཞག་པས། དངོས་པོ་ཇི་ལྟ་བ་འདོད་པ་འབྱུང་བར་འགྱུར་བའི་ཏིག་ཏིག་ཅིག་ཡོད་པར་འདུག་གསུང་བ་ཕྱོགས་ཙམ་ཞིག་ཐུགས་ལ་གདགས་པར་ཞུ་ཞུས་པས། དེ་བསྟན་ཟིན་པའི་རྗེས་ལ་གཏད་པ་མེད་མི་ཟེར་བ་དང་གཅིག བསྟན་པ་བཞིན་དུ་ཉམས་སུ་ལེན་ན་བསྟན་གསུང༌། དེ་ལྟར་དམ་བཅས་ནས་ཞུས་པས། དེ་འདི་ལགས་པས། ད་ལྟར་ཞིང་བླ་མ་དམ་པ་ལ་དངོས་པོ་དེ་ལྟ་བུ་ཕུལ་བ་དེ་ཁོ་ན་ཡིན། རྒྱུ་དེ་ལས་གཞན་མི་སྲིད་པས་ཐུབ་པའི་གསུང་རབ་ཐམས་ཅད་དུ་ཡང་འདི་མ་གཏོགས་པ་མེད་དེ། ངའི་ས་རྡུལ་ལ་བརྩེ་བའི་གྲོགས་པོ་བྱས་པས་རྒྱལ་སྲིད་གནོད་པ་ཅན་ཐོབ་པ་ལ་སོགས་པ་དཔག་ཏུ་མེད་པ་གསུངས་པ་དང༌། སློབ་དཔོན་ཆེན་པོ་གུ་བ་ཙི་བས་འབྲས་ཀྱི་ཆར་ཕབ་པ་ཡང་རྒྱུ་དེ་ཁོ་ན་ལྟ་བུ་ཡིན་པ་དང༌། སློབ་དཔོན་འཕགས་པས་དེ་བཞིན་གཤེགས་པ་ཀླུ་རིགས་སྒྲོལ་མ་ལ་གསེར་སྤར་བ་གང་གཏོར་བའི་འབྲས་བུས་ལྷོ་ཕྱོགས་དྲིལ་བུ་རི་གསེར་དུ་བསྒྱུར་བ་ལ།

རྗེ་བཙུན་མ་འཕགས་མས་བཀའ་བཀྱོན་ནས། སེང་ལྡེང་ནགས་ཀྱི་སྒྲོལ་མ་བཞེངས་པ་ལྟ་བུ་ཡིན་ཡང༌། ད་ལྟར་དངོས་པོ་གང་ཕུལ་བའི་རྒྱུ་དེ་ལ་མཉམ་པར་བཞག་ནས། འབྲས་བུ་དེ་ཉིད་དུ་སྨིན་པར་འདོད་ན། དགེ་བའི་རྩ་བ་ཐམས་ཅད་བྱང་ཆུབ་ཏུ་བསྔོ་བའི་ཕྱིར་དེ་མ་གཏོགས་པ་གང་དུ་གྲུབ་ཀྱང་ལམ་གྱི་བར་དུ་གཅོད་པ་ཡིན་པས་བྱང་ཆུབ་ཀྱི་སེམས་འབའ་ཞིག་གི་རྗེས་སུ་འབྲང་བར་བྱ་གསུང༌།། ༦༧༽ །།དགེ་བའི་རྩ་བ་དང་པོ་འཇིག་རྟེན་གྱི་ཆོས་སུ་བསྔོས་པ་ལས་ཕྱིས་བྱང་ཆུབ་ཏུ་བསྔོས་ན་སྔ་མའི་སེམས་དེ་འགྲུབ་པ་ལགས་སམ་ཞུས་པས། དེ་བྱང་ཆུབ་སེམས་དཔར་ནི་འགྱུར། སྨོན་ལམ་གྱི་དབང་གི་ལུས་དེ་ནི་ལེན་ཏེ། དཔེར་ན་གླང་པོ་ཆེ་ས་སྲུངས་ཀྱི་བུ་བྲམ་ཟེ་སྐྱེ་བོ་ཀུན་སྙོམས་ཀྱི་སྨོན་ལམ་གྱི་སྟོབས་ཀྱིས་ལུས་གླང་དུ་གྱུར་ཀྱང༌། དཀོན་མཆོག་གསུམ་ལ་དད་པའི་ཤུགས་ཀྱིས་ཞབས་ཏོག་རྒྱ་ཆེན་པོ་བྱེད་པ་པདྨའི་རྩ་བ་དཔག་ཏུ་མེད་པས་འོད་མའི་ཚལ་བཀང་བ་ལྟ་བུ་ཡིན། བསམ་པ་བྱང་ཆུབ་ཀྱི་སེམས་ཀྱི་རྗེས་སུ་འབྲངས་ནས། ཕྱིས་འཇིག་རྟེན་གྱི་ཆོས་སུ་སྨིན་པར་འདོད་ན། སྔ་མའི་བསམ་པ་དབང་ཆེ་བས་འབྲས་བུ་གཏན་ཟད་པར་ནི་མི་འགྱུར་གསུང༌།། ༦༨༽ །།བྱང་ཆུབ་སེམས་དཔའ་ཁ་ཅིག་གིས་སེམས་ཅན་ཐམས་ཅད་ལ་དམིགས་པའི་སྨོན་ལམ་གྱི་མཐུས། སྡུག་བསྔལ་རང་ཉིད་ལ་འབྱུང་གསུང་ན། ཕ་རོལ་པོའི་སྡུག་བསྔལ་དེ་རྒྱུན་ཆད་ལགས་སམ་ཞུས་པས། འདི་ཅིག་ཅར་དུ་མི་འོང༌། རིམ་གྱིས་འདག་པ་བྱང་ཆུབ་སེམས་དཔའ་དེས་བྱེད་པར་འགྱུར། དེ་ཡང་ལས་ཐུན་མོང་དུ་བྱས་པ་ཡོད་ན་དེའི་འབྲས་བུ་ཁྱད་པར་དུ་ཡང་མྱུར་ལ། དེ་མེད་ན་རྒྱུ་མེད་པས་འདག་པར་ཡང་མི་ནུས། ཡང་ཁྱེད་ལ་ཤིན་ཏུ་ཟབ་པའི་ཆོག་གཅིག་བསྟན་གྱིས། དེད་དཔོན་མཛའ་བོའི་བུ་མོས་མ་ལ་ཀརྴ་པ་ཎི་སྦྱིན་པའི་དུས་སུ། ཞིང་ཡང་དག་པར་རྫོགས་པའི་སངས་རྒྱས་སུ་བསྒོམས་ན། འབྲས་བུ་སྨིན་པའི་དུས་སུ་སངས་རྒྱས་ཀྱིས་སྨིན་པ་དང་གྲོལ་བར་བྱེད།

སྟོང་པ་ཉིད་བསྒོམས་ན་དེ་ཉིད་ལ་བརྟེན་པའི་སྟོང་པ་ཉིད་མངོན་པར་རྟོགས་པས་མཉམ་པ་ཉིད་མངོན་དུ་འགྱུར། སེམས་ཅན་ཐམས་ཅད་ལ་དམིགས་ན་དཔག་ཏུ་མེད་པའི་སེམས་ཅན་གྱི་དོན་འབྱུང་སྟེ། སྟོང་པ་ཉིད་སྟོན་པར་བྱེད་པའི་བླ་མར་ལྷའི་བུ་མོ་དེ་རྣམས་འོང་ངམ་ཡང་ཆ་མེད། འདིར་སྦྱིན་པའི་འབྲས་བུ་ལོངས་སྤྱོད་རྒྱ་ཆེན་པོ་འབྱུང་བ་ལ། བྱམས་པའི་འབྲས་བུས་ལྷའི་བུ་མོ་སྙིང་ཉེ་བ་ཡིད་དུ་འོང་བས་ཚུར་སྤྱོན་བྱ་བ་ཟེར། ཡང་ཨ་མའི་མགོ་ལ་འགོངས་པས་ལྕགས་ཀྱི་འཁོར་ལོ་འབར་བ་མགོ་ལ་འཁོར། དོན་དེ་དང་འདྲ་བར་ཁྱེད་ཀྱི་བྱང་ཆུབ་ཀྱི་སེམས་ཀྱིས་བླ་མ་རྡོ་རྗེ་འཆང་ཆེན་པོ་ལ་མཆོད་པའི་ལྷ་མོས་ཞབས་ཏོག་བྱས་པས། རྗེ་བཙུན་མ་རྡོ་རྗེ་རྣལ་འབྱོར་མར་གྱུར་ནས། བལྟ་བ་དང༌། རེག་པ་ལ་སོགས་པ་ཙམ་གྱིས་ཀྱང་སེམས་ཅན་སྨིན་པ་དང་གྲོལ་བར་བྱེད་པར་འགྱུར་ཏེ། དེ་ཡང་རྒྱལ་པོ་རིན་ཆེན་མང་པོའི་བུ་མོ་ལྟ་བུ་ཡིན་པས། བྱང་ཆུབ་ཀྱི་སེམས་རིན་པོ་ཆེ་འབའ་ཞིག་ལས་མེད་པ་འདིའི་དོན་རྟོགས་ཤིང་ཁོང་དུ་ཆུད་ན་སྒྲུབ་རྒྱུ་གཞན་མེད། ད་ལྟར་གྱི་བྱ་བ་ཐམས་ཅད་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོར་འགྱུར་བས་འདིས་ནི་སེམས་ངལ་གསོ་བ་ཆོས་ཡིན་གསུང༌།། ༦༩༽ །།ང་འབུས་དུང་རུང་སྒང་པའི་རྨི་ལམ་དུ་ཞྭ་བཟོ་བསྟན་པ་དེ་ལྟར་བྱུང་ཟེར། དེ་མོས་གུས་ཀྱི་སྣང་བ་ད་ལྟར་གྱི་སངས་རྒྱས་མངོན་དུ་བཞུགས་པའི་ད་ལྟར་གྱི་ཏིང་ངེ་འཛིན་ཡིན་ཏེ། གོའམ་གསུང༌། དེ་དེ་ཁོ་ན་ལགས་ཏེ། ཆོས་ཐམས་ཅད་ཀྱི་བབས་སུ་གདའ་བས། སྐྱེས་བུ་འདོད་པའི་འདོད་ཆགས་ལ་ཞེན་པའི་རྨི་ལམ་དུ་ཡུལ་གྱི་བཟང་མོ་བྱུང་བ་དེ་ཡིན་གསུང་བར་གདའ་ཞུས་པས། འདི་ལ་ཤིན་ཏུ་ཟབ་པ་མྱོང་བའི་གནད་གཅིག་ཡོད་པས་དེ་ཞུ་ན་བསྟན་གསུང༌། ཞུས་པས་དེ་གང་ཡིན་ན། ང་འབུ་ད་ལྟར་གྱི་སངས་རྒྱས་མངོན་དུ་བཞུགས་པའི་ཏིང་ངེ་འཛིན་སེམས་ཤིང་ཡོད་པའི་དུས་སུ། དགེ་བཤེས་མདོ་གདན་པ་ཆུ་བོ་གངྒཱ་ལ་བརྒལ་བ་དེ་ལ་སེམས་ཞུགས་པས།

དེ་སྤོང་མ་ནུས་དེར་བློ་སྣུད་ནས་ཁམས་མ་བདེ་བ་དེ་ཁོང་གི་གྲིབ་ཏུ་འདུག དེ་ནས་ཤག་ཡེ་ལ་རྗེ་བཙུན་གྱི་བསྟོད་པ་ཞིག་བྱེད་དུ་བཅུག་པས་མ་བདེ་བ་ཐམས་ཅད་ཕན་ཏེ། ལོ་བཅུ་གསུམ་ཙམ་གྱི་གོང་གི་ཨ་ཙ་ར་དང༌། ཁོང་གི་གྲིབ་དེ་ད་དུང་འོང་བར་འདུག་དེ་དང་འདྲ་བར་སངས་རྒྱས་དང་བླ་མ་ཡང་འདྲ་སྟེ། ངེད་བླ་མ་ལ་དེ་ཙམ་དུ་བློ་འགྲོལ་མི་ཉན། ཉན་ན་ལྟ་བླ་མའི་ཐུགས་གཉིས་སུ་མེད་པའི་ཡེ་ཤེས་དང༌། རང་གི་བསམ་པ་གཅིག་ཏུ་འདྲེས་པ་དེ་ལ་བྱིན་རླབས་ཟེར། ཆོས་ཟེར་བས། འདི་ཁྱོད་ལ་གོང་དུ་ཡང་ཐང་པ་རྣམས་ཀྱི་ལོ་རྒྱུས་ལ་སོགས་པ་དཔག་ཏུ་མེད་པ་གཅིག་སྨྲས་ཀྱང༌། ད་རེས་མྱོང་བ་ཡིན་པས་རྣམ་དག་གི་འགྲེས་དང་འདྲ་བ་ཡིན་པས་གོ་བར་བྱ་གསུང༌།། ༧༠༽ །།རྗེ་རིན་པོ་ཆེས་མཛད་པའི་དམིགས་པ་དང་རྟེན་འབྲེལ་གྱི་བཅོས་འདི་རྣམས་དོན་ཇི་ལྟ་བུ་ཞིག་སྒྲུབ་པའི་སྨན་པ་ལགས་ཞུས་པས། འདི་སངས་རྒྱས་བཅོམ་ལྡན་འདས་ཀྱི་གསུང་རབ་དང༌། མཁས་པ་ཆེན་པོ་རྣམས་ཀྱི་སྟོང་པ་ཉིད་ལ་གནས་པ་གཉིས་སུ་གསུངས་ཏེ། དེ་ཡང་སོ་སོར་བརྟགས་མིན་གྱི་འགོག་པ་ནམ་མཁའ་སྟོང་པ་ལྟ་བུ་དེས་ཕན་གནོད་གང་ཡང་སྒྲུབ་པར་མི་བྱེད། ཉོན་མོངས་པའམ་ལུས་སམ། སྣང་བའི་དངོས་པོ་སྟོང་པ་ཉིད་དུ་བརྟགས་པའི་འགོག་པ་དེས་འཚང་རྒྱ་བར་བཞེད་དེ། ངའི་སྐྱོན་དང་ཉེས་པ་སེལ་བར་བྱེད་པའི་མན་ངག་གི་གནད་འདི་ཡིན། དེ་ཡང་མེ་འདི་གཅིག་པུ་ལ་མཚོན་ན། མེ་ལ་ཆུ་མེད་པས་གཅིག་གིས་གཅིག་སྟོང་པ་འདི་ལ་རྣམ་གྲངས་ཀྱི་སྟོང་པ་ཟེར། མེ་མེ་ཉིད་ཀྱིས་སྟོང་པ་སྟོང་པ་ཉིད་གཅིག་ཏུ་གྱུར་པ་འདི་ལ་རྣམ་གྲངས་མ་ཡིན་པའམ། འོད་གསལ་ཟེར་ཏེ་དཔེར་ན་མིག་གི་སྟོང་པ་ཉིད་གང་ཡིན་པ་དེ་རྣ་བའི་མ་ཡིན་ནོ། །སྟོང་པ་ཉིད་དེ་ལ་གཉིས་སུ་ཡང་མེད། མིག་མིག་གིས་སྟོང་པའི་དུས་སུ་མིག་གི་དངོས་པོར་འཛིན་པའི་ཉེས་པ་དེ་ཐམས་ཅད་འཇིག་པས། དངོས་པོ་སྟོང་པ་ཉིད་ཀྱིས་འཇིགས། སྟོང་ཉིད་ཀྱང་རྣམ་གྲངས་ཐམས་ཅད་རིམ་གྱིས་འཇིག་པ་འདི་འདོད་པ་ཡིན།

དེས་ན་རྫོགས་པའི་བྱང་ཆུབ་ཏུ་སངས་རྒྱ་བར་བྱེད་པ་ལ། སེམས་སྟོང་ཉིད་དུ་མངོན་པར་རྟོགས་པ་ཕྱོགས་ཅིག་སྐྱེས་ཀྱང༌། ལུས་དང་སྣང་བ་ཕྲ་རགས་ཀྱི་བྱེ་བྲག་རྟོགས་པའི་རིམ་པ་འདི་ལ་ས་དང་ལམ་ཞེས་གསུངས་པ་ཡིན།། ༧༡༽ །།ཕྱི་རོལ་གྱི་མི་དང་མི་མ་ཡིན་པའམ། རྫས་ཀྱི་དངོས་པོ་བཀྲ་ཤིས་པ་དང་མི་ཤིས་པ་ཇི་ལྟར་བརྟག་པ་དང༌། བཀྲ་ཤིས་པའི་རྒྱུ་མཚན་ཅི་ལགས་ཞུས་པས། བརྟག་པ་གཞན་མི་དགོས། དུས་ཀྱི་འགྱུར་བ་བརྟགས་པས་ཆོག བཀྲ་ཤིས་པ་གསང་བའི་ཡོན་ཏན་གྱི་གནད་ཡིན། དེ་དང་འདྲ་བར་རྫས་དང་ཡོ་བྱད་མི་དང་མི་མ་ཡིན་པ་ཐམས་ཅད་ལ་ཡང༌། མིང་ཙམ་གྱིས་སྐྱོན་དང་ཡོན་ཏན་བསྐྱེད་པ་དཀྱིལ་འཁོར་གྱི་ཆོ་གའི་རྟགས་ལྟ་བུ་དང༌། འགྲོགས་པས་སྐྱོན་དང་ཡོན་ཏན་བསྐྱེད་པ་ལེགས་འོངས་ལྟ་བུ་ཡིན། དེ་ལྟ་བུའི་སྐྱོན་གྱི་བཅོས་ཇི་ལྟར་བྱེད་ན། བསོད་ནམས་ཀྱི་ཚོགས་གསོག་པ་དང༌། རང་གི་དགེ་སྦྱོར་མ་གཏོགས་པ་མེད། དེས་ཕྱིའི་རྟགས་ངན་པ་འཇིག་པ་དང༌། བཟང་པོར་འགྱུར་བ་དང༌། གསང་བའི་དུས་ཀྱང་སྐད་ཅིག་གིས་འགྱུར་ཚུལ། བཙུན་མོ་ཕྲེང་ལྡན་མ་ལྟ་བུ་དང༌། ནང་གི་བསམ་པ་རྗེ་བཙུན་གྱི་མཚན་བཟུང་བས་མཚོན་ཆ་དུམ་བུར་ཆག་པ་ལ་སོགས་པ་གསུངས་པས། འདིས་ཆོས་ཐམས་ཅད་ཀྱི་བརྗོད་བྱ། ཉམས་སུ་མྱོང་བའི་ཚུལ་བསླུ་བ་མེད་པའི་མན་ངག་གི་གནད་ཡིན་པས། ཁྱི་བདུན་གྱིས་བདས་ཀྱང་མ་བརྗེད་པར་གྱིས་གསུང༌།། ༧༢༽ །།བླ་མ་འོལ་ཁ་བའི་སྣང་བ་གསེར་དུ་གྱུར་པ་ལྟ་བུའི་ཏིང་ངེ་འཛིན་དེ་ལ་འདི་ཡིན་བྱ་བ་ཐ་དད་པ་ཞིག་ཡོད་པ་ལགས་སམ། ཅིག་ལ་ཞེ་འདོད་ཀྱིས་བསྒྱུར་བས་འབྱུང་བ་ལགས་སམ་ཞུས་པས། དེ་ཞེ་འདོད་ཡིན་མོད། འདི་ལ་ཅིག་ཡོད་དེ་འཛིན་ནམ། རང་གི་སེམས་ཉིད་འོད་གསལ་བའི་ཏིང་ངེ་འཛིན་གྱི་དྲི་མས་མ་གོས་པ་དེ་ལ་ཞེ་འདོད་ཀྱི་བསམ་པས་བསྒྱུར་བས་འབྱུང་བ་ཡིན། གཅིག་ལ་ཐ་དད་མི་འབྱུང་སྟེ། ཤ་ཆང་དུ་མི་འགྱུར་བ་དང་འདྲ། འདིའི་དོན་ཕུང་པོ་ལྔ་འབྱུང་བ་བཞིའི་མཉམ་གཞག་ཡིན་གསུང༌། །འདི་དང་ཕྱི་མ་བར་དོ་གསུམ། །རྒྱུ་དང་འབྲས་བུའི་མཚན་ཉིད་དང༌། །སེམས་དང་ལུས་དང་སྣང་བ་ཡི། །རྟེན་འབྲེལ་གནད་ཀྱི་བྱེ་བྲག་རྣམས། །གྲུབ་ཐོབ་རྣམས་ཀྱིས་མཁྱེན་ན་ཡང༌། །སྦས་ཤིང་ཤིན་ཏུ་གསང་བ་ཡིན། །ལས་ཅན་སློབ་མ་རྣམས་ལ་ཡང༌། །ལུང་དང་བསྲེས་ཤིང་བསྟན་པ་ཡིན། །གསང་བའི་བཀའ་རྒྱས་བཏབ་པ་ཡིན། །བདག་པོ་མཁའ་འགྲོར་བསྐོས་པ་ཡིན། །རྫོགས་སངས་རྒྱས་ཀྱང་གསང་བར་གསུངས། །དེ་ཕྱིར་མཆུ་ལ་ཟ་ཚེ་ཆུག

།དེང་སང་བར་དོའི་ལུས་འདི་རུ། །རང་ལ་གང་བྱ་དབང་ཡོད་ཚེ། །རང་ལ་གང་ཕན་མཛད་པར་ཞུ། །ཀྱེ་མ་བདག་གི་བླ་མ་དེ། །ཐབས་ལ་མཁས་པའི་མཐར་བྱོན་པས། །སྐྱོན་རྣམས་ཀུན་ལ་གྲིབ་ཅེས་གསུང༌། །ཕན་གནོད་སྟོབས་ལ་རྟེན་འབྲེལ་གསུངས། །འགྲོ་བའི་མགོན་པོ་རིན་པོ་ཆེ། །ཐུགས་རྗེ་ཆེན་པོའི་ཞབས་ལ་འདུད།། ༧༣༽ །།ཡང་ཐེག་པ་ཆེན་པོ་གསང་སྔགས་སུ། དེ་བཞིན་གཤེགས་པ་ཐམས་ཅད་བཞུགས་པའི་གནས། རྡོ་རྗེ་བཙུན་མོའི་བྷ་ག་ཞེས་པ་དེ། དེ་བཞིན་ཉིད་ལ་གསུངས་པ་ཡིན། དེ་བཞིན་ཉིད་དེ་བྷ་གར་མི་ཆུད་པ་མི་སྲིད་པས་ཅིས་ཀྱང་དགོས་པ་ཡིན། ཞེས་གསུངས་པའི་དོན་ལ་བལྟས་པས། བྱང་ཆུབ་སེམས་དཔའ་ཆེན་པོ་རྣམས་ཀྱིས་ཆོས་ཐམས་ཅད་ཀྱི་དེ་བཞིན་ཉིད་རྟོགས་ཀྱང༌། སྔོན་གྱི་སྤྱོད་པ་སྦྱངས་པའི་ལུགས་ཀྱིས་དེ་བཞིན་ཉིད་དུ་མཉམ་མི་མཉམ་འོང་བ་ལ་ལྟོས་ནས། གསང་སྔགས་སུ་ཁྱད་པར་དུ་འོང་བར་ལགས་སམ་ཞུས་པས། དེ་ཡིན་ཡང་མི་ཟེར་མིན་ཡང་མི་ཟེར། ཁྱོད་ཀྱི་ཕྱག་རྒྱ་ཆེན་པོ་དེ་ལ། ཇ་འཐུང་བ་དང༌། བཅོམ་ལྡན་འདས་ཀྱིས་སྣག་ཚ་བྱ་བར་གསུངས་པ་དེ་འཐུང་བ་གཉིས་ལ་ཁྱད་ཅི་འདུག གནད་དེས་བཅོམ་ལྡན་འདས་རྡོ་རྗེ་འཆང་ཆེན་པོ་མཆོད་པ་ལྟ་བུ་མིན་པས་མི་མཉེས། བྱང་ཆུབ་སེམས་དཔའ་ཆེན་པོ་རྣམས་རྒྱལ་བར་གསུངས་པ་དེ། རོ་མེད་སྙམ་པ་མ་གཏོགས་པ་དགོངས་ཏེ་གསུང་པ་ཡིན་སྙམ་པ་མེད། ཁྱད་པར་འདིས་གསང་སྔགས་ཁྱད་པར་དུ་འཕགས་ཀྱང༌། འཕགས་པ་བརྒྱད་སྟོང་པ་ནས། རིགས་ཀྱི་བུ་བདག་དང་འཇིགས་ཚོགས་ལས་ཀྱང་མ་གཡོས་པར་སོང་ཤིག གང་འདི་ལས་གཡོས་པ་དེ་ནི་རྣམ་པར་ཉམས་པར་འགྱུར་ཏ་རེ། ཅི་ལས་ཉམས་པར་འགྱུར་ཞེ་ན། སངས་རྒྱས་ཀྱི་ཆོས་རྣམས་ལས་ཉམས་པར་འགྱུར་རོ། །ཞེས་གསུངས་པས་ཁྱད་པར་མ་བྱུང༌། འོན་ཀྱང་དེ་ཐམས་ཅད་དང་རྒྱན་གཅིག་པུ་ལ་ཡང༌། མུ་ཏིག་དང་རུས་པའི་མགོ་སྙོམ་པ་ལ་སོགས་པ་རྣམས་གསང་སྔགས་སུ་ཁྲིད་པའི་ཐབས་ཡིན། མཐིལ་ཅུང་ཟད་བསྟན་དུ་མ་བཏུབ་པ་ཡིན་གསུང༌།།

༧༤༽ །།དཔལ་གསང་བ་འདུས་པ་དང༌། དེ་བཞིན་གཤེགས་པའི་གསང་བ་བསམ་གྱིས་མི་ཁྱབ་པར་བསྟན་པ་གཉིས་དོན་གཅིག་པར་གསལ་བ་ལ་དཔལ་གསང་བ་འདུས་པ་ཐེག་པ་ཐམས་ཅད་ཀྱི་ཡང་རྩེར་གྱུར་བའི་ཁྱད་པར་ཅི་ལགས་ཞུས་པས། དེ་གཞན་བླ་མ་དམ་པའི་ཁྱད་པར་དུ་བྱེད་དེ། ང་ཡང་དེ་འདོད། གཉིས་པ་དེ་བཞིན་གཤེགས་པའི་སྐུ་གསུང་ཐུགས་རྣམ་པར་དག་པ་དང༌། མ་དག་པ་ཉོན་མོངས་པ་གསུམ་ཡང་དེ་ལས་མི་གཞན་པས། དེ་ཉིད་སྨྲ་བསམ་ཤེས་བརྗོད་ཀྱི་ཡུལ་ལས་འདས་པ་གསང་བ་ཡིན། ཡུལ་དེ་གང་དུ་གྱུར་ཀྱང་གསང་བར་མི་འགྱུར་བའི་ཕྱིར། གསང་བ་དེ་གང་ལ་ཡོད་པ་དེ་དང་སྤྱོད་པ་ཇི་ལྟ་བུ་ཡིན་གོ་མོད། སྐུ་གསུང་ཐུགས་རྣམ་པར་དག་པ་དང༌། མ་དག་པ་གང་ཡིན་ཡང་རུང་སྟེ། འཁོར་འདས་ཐམས་ཅད་མ་བསྡུས་པ་མེད་པ་ཡིན་གསུང༌།། ༧༥༽ །།གསང་སྔགས་ཀྱི་བརྗོད་བྱའི་དོན་ཤིན་ཏུ་ཟབ་པ་སྣ་ཚོགས་སུ་གསུང་བ་ལ། གསུང་དུ་བཏུབ་པ་དང་མི་བཏུབ་པ་གཉིས་ཀྱི་ས་མཚམས་ཞིག་ཡོད་གསུང་བ་དེ་གང་ལགས་ཞུས་པས། དེ་སྒོམ་འདེབས་པའི་དུས་སུ། བླ་མ་དམ་པ་སྙིང་གི་དཀྱིལ་དུ་བསྒོམ་པ་དང༌། འཕོ་བ་འདེབས་པ་ལ་རྩ་ཨ་ཝ་དྷུ་ཏཱི་ལ་བརྟེན་པ་དང༌། ཕྱག་རྒྱ་ཆེན་པོ་འདེབས་པ་ལ་སོ་མ་མ་བཅོས་པར་བྱ་བ་དེ་རྣམས་ཚོགས་སུ་བསྟན་དུ་མི་བཏུབ། བླ་མ་དམ་པ་ཐུགས་ཀ་ནས་སྤྱི་བོར་བསྒོམ་པ་དང༌། སེམས་ལ་བལྟས་ཤིང་བརྟག་དཔྱད་བྱས་ནས་ཡིད་ལ་མི་བྱེད་པར་འཇོག་པ་དེ་རྣམས་གསང་སྔགས་སུ་མི་འགྱུར་བས། ཚོགས་སུ་བསྟན་དུ་བཏུབ་པ་ཡིན། འོ་ན་ལུས་ཇོ་བོ་ཐུགས་རྗེ་ཆེན་པོར་བསྒོམ་པ་དེ་གསང་སྔགས་སུ་མི་འགྱུར་རམ་སྙམ་ན། ཤིན་ཏུ་ཡང་འགྱུར་ཏེ། ཇོ་བོ་ཆེན་པོས་དང་པོའི་དུས་སུ་བུམ་དབང་མ་བསྐུར་བར་ལུས་ཡི་དམ་ལྷར་བསྒོམ་དུ་མི་བཏུབ་གསུང༌། ཕྱིས་ནི་སེམས་བསྐྱེད་ནས་ལྷ་སྒོམ་པ་གནང་བ་ལགས་སྐད། དེའི་རྒྱུ་མཚན་དཀྱིལ་འཁོར་དུ་མ་ཞུགས་པ་ཞུགས་པར་འགྱུར་རོ་གསུང་བ་དེ་ལུང་དུ་བྱེད་པར་གདའ། ངས་ནི་དེ་ལྟར་གྱུར་ན་དགེ་སློང་གི་སྡོམ་པ་མ་བླངས་པ་ཡང་དགེ་སློང་དུ་འགྱུར་རོ། །ཞེས་བགྱིས་པ་ལགས།

འདིའི་ལུང་གར་བཞུགས་མཐོང་སྟེ། སླ་དྲགས་པར་འགྲོ་བས་མི་སྨྲ། སྤྱིའི་དབང་དུ་བགྱིས་པས་བུམ་དབང་ཐོབ་ནས་ལྷ། གསང་དབང་གིས་རྩ་རླུང༌། ཤེས་རབ་ཡེ་ཤེས་ཀྱིས་བདེ་བ་བཞི་པོ་ཐོབ་པ་མ་གཏོགས་པས་ཕྱག་རྒྱ་ཆེན་པོ་སྒོམ་དུ་མི་བཏུབ་གསུང༌། རྗེ་སྒམ་པོ་པས་མངོན་པར་རྟོགས་པ་རྒྱུད་ལ་སྐྱེས་ནས་དབང་ཐོབ་པ་དེ་རང་ཡིན། མ་སྐྱེས་ན་བསྟན་ཡང་མི་ཕན་གསུང་ནས་ཁྲིད་མཛད་སྐད། རྗེ་རིན་པོ་ཆེས་ཆོས་སྒོ་མ་ཕྱེ་བ་ལ་ཡི་གེ་བརྒྱ་པ་མི་གནང༌། ཡི་གེ་བརྒྱ་པ་མ་བགྲངས་པར་ཕྱག་རྒྱ་ཆེན་པོ་མི་འདེབས་པར་གདའ་སྟེ། སྔོན་འགྲོ་འདི་ལ་སོགས་པ་དེའི་རྗེས་སུ་འབྲངས་པ་ཡིན་གསུང༌།། ༧༦༽ །།དབང་བཞི་པའི་འབྲས་བུ་ཕྱག་རྒྱ་ཆེན་པོར་བཞེད་པར་གདའ་བ་ལས། དབང་བཞི་པ་དེ་རང་ཇི་ལྟ་བུ་ཞིག་ལགས་ཞུས་པས། སྟོང་པ་ཉིད་ལ་ཟེར་ཏོ། །བློས་བྱས་པ་སྟོང་འཛིན་གཅིག་ལས་མི་འོང༌། ཕྱག་རྒྱ་ཆེན་པོ་མཉམ་པ་ཉིད་འབྲས་བུ་ཡིན། འདི་ལ་མཚན་ཉིད་དང་ལྡན་པའི་བླ་མ་དམ་པ་ལ་མོས་གུས་བྱས་པའི་སྟོབས་ཀྱིས་རྟོགས་པ་མ་གཏོགས་པ་དཀའ་བར་བཞེད། དཔལ་ནཱ་རོ་པས་ལྷན་ཅིག་སྐྱེས་པའི་ཡེ་ཤེས་དོན་གྱི་ཡེ་ཤེས་སུ་བཞེད། མངའ་བདག་མཻ་ཏྲི་པས་དཔེའི་ཡེ་ཤེས་སུ་བཞེད་དེ། སློབ་དཔོན་བྲམ་ཟེའི་ཐུགས་དགོངས་ཡིན། རྗེ་མར་པ་ལོ་ཙཱ་བས་བླ་མ་རྣམ་གཉིས་ཀྱི་བར་མཛད་ནས། རྟོགས་མ་རྟོགས་གཉིས་ཀྱི་ཁྱད་པར་དུ་བཞེད། དོན་འདིས་ཨེན་གཅིག་མི་འོང་བར་འདུག་པས། རིན་ཆེན་བཞི་ཡི་རྟོགས་པ་ལ། །གཡའ་ཡི་དྲི་མ་མ་མཆིས་པར། །གུས་པས་རྒྱལ་མཚན་རྩེར་བཏགས་ན། །ཅི་འདོད་འབྲས་བུ་ཀུན་ལ་སྨིན། །ཞེས་གསུངས་པ་ཡིན་གསུང༌།། ༧༧༽ །།སྔགས་དང་ཕྱག་རྒྱ་རྣམ་པ་གཉིས་ལས། ཕྱག་རྒྱ་དེ་ལྷའི་སྐུ་ལ་ཟེར་བ་ཡིན་གསུང་བ་ལ། ལྷའི་སྐུ་གསལ་བ་ལ་ཡང་མཛུབ་མོ་འདུད་པ་ལ་སོགས་པའི་ཕྱག་རྒྱ་གསུང་བ་ཅི་ལགས་ཞུས་པས། དེ་ལྟ་དེ་ལས་གཞན་པའི་ལག་པ་དང་རྐང་པ་མེད། འདི་རང་གི་ཡི་དམ་པདྨའི་རིགས་ལྟ་བུ་བསྒོམ་པ་ལ།

པདྨའི་ཕྱག་རྒྱ་དེས་དེའི་ལས་འགྲུབ་པར་བྱེད་པས། སྔགས་དང་ཏིང་ངེ་འཛིན་ཐམས་ཅད་ཀྱང་དེ་དང་འདྲ། རྣམ་པ་གསུམ་པོ་དེ་ཕྲུགས་གཅིག་དགོས། དེས་ན་རྣལ་འབྱོར་གྱི་རྒྱུད་ཡོ་ག་ལ་སོགས་པ་རྣམས་སུ་དབྱངས་དང༌། སྔགས་དང༌། ཕྱག་རྒྱ་གཙོ་ཆེར་གསུང་བ་ཐམས་ཅད་ཀྱང༌། རྒྱལ་པོ་ལ་སོགས་པ་སྤྲོས་པ་ལ་དགའ་བ་རྣམས་ལ་དགོངས་ནས་གསུངས་པ་ཡིན་གསུང༌།། ༧༨༽ །།ལུས་འཁོར་བར་འཁོར་བའི་གོ་བ་ལུས་ལ་ཡུལ་ཉི་ཤུ་རྩ་བཞིའི་བག་ཆགས་ཀྱི་ས་བོན་གནས་པ་དེ་འཁོར་བར་འཁོར་བ་ལ་ཡན་ལག་མེད་པའི་སེམས་ཅན་རྣམས་དང༌། བར་དོའི་དུས་སུ་ལུས་མེད་པ་ལ་ཇི་ལྟར་གནས་ཞུས་པས། དེ་ལ་དེ་ཁོ་ན་བཞིན་དུ་ཡོད་དེ། སྙོམས་པར་འཇུག་པའི་ལྷ་ལ་ལུས་མེད་ཀྱང་རང་བཞིན་གྱི་གནས་ལ་མིག་མེད་པ་ལྟ་བུ་ལ་ཡང་ཡུལ་དེ་མེད་པ་མ་ཡིན་ཏེ། རྩ་དང༌། རླུང་དང༌། བྱང་ཆུབ་ཀྱི་སེམས་ཐམས་ཅད་ཀྱང་དེ་ལྟར་གོ་བར་བྱ། བར་དོའི་དུས་སུ་ཡིད་ཀྱི་ལུས་ལ་ཡང་དེ་ཁོ་ན་བཞིན་དུ་གནས་པར་ཤེས་པར་གྱིས་གསུང༌།། ༧༩༽ །།ཕྱག་རྒྱ་ཆེན་པོ་མངོན་པར་རྟོགས་པར་བྱེད་པ་ལ། གསང་སྔགས་པ་འགའ་ཞིག་གིས་ཡུལ་ཉི་ཤུ་རྩ་བཞིར་རླུང་སེམས་འདུ་ལུགས་དང༌། རྩ་དབུ་མར་རླུང་སེམས་འདུས་ནས་མདུད་པ་གྲོལ་ལུགས་གཉིས་གསུངས་ན། རྩའི་མདུད་པ་གྲོལ་རྒྱུ་ཡོད་དམ་མེད་ཞུས་པས། དེ་མཚོན་ལུགས་མ་གཏོགས་པ་གཅིག ལུས་གཙོ་བོར་སྨོས་པས་ཡུལ་ཉི་ཤུ་རྩ་བཞི་ཁམས་འདུ་བའི་ལུགས་དང༌། རྩ་གཙོ་བོར་གསུངས་པས་རྩ་དབུ་མའི་མདུད་པ་གྲོལ་བ་དང༌། སེམས་གཙོ་བོར་སྨོས་པས་སེམས་རྟོགས་པས་ཆོག་པར་འདོད་དེ། སེམས་རྟོགས་པའི་དུས་སུ་རྩ་དང་རླུང་ཙོག་གེར་མི་སྡོད་གསུང༌།། ༨༠༽ །།འོ་ན་ཆོས་ཉིད་རྟོགས་པའི་དུས་སུ་རླུང་དགུ་བརྒྱ་ཕྲག་གཅིག་པོ་འགག་པར་གསུངས་པ་དེ། ཇི་ལྟར་འགག་པ་ལགས་ཞུས་པས། འོ་ན་འདི་ཤིན་ཏུ་ཟབ་པས། རླུང་གང་ཡིན་པ་དང༌། གང་དུ་འགག་པ་བསམ་དགོས། གང་ཡིན་ན་རྩ་དབུ་མའི་ནང་དུ་རླུང་ཆུད་ནས་སྟོང་པར་གྱུར་པ་ཡིན་ན་ནི།

འཆི་བའི་ཚེ་རླུང་དབུ་མར་འགག་པ་དང༌། མུ་སྟེགས་བྱེད་ལ་ཡང་རྩ་ཡོན་པོར་སྲོང་བའི་མན་ངག་ཡོད་པས། དེ་ལ་ཡང་ས་དང་ལམ་གྱི་ཡོན་ཏན་སྐྱེ་བར་རིགས་ལ། རླུང་དེ་སེམས་ཉིད་འོད་གསལ་ཤེས་རབ་ཀྱི་ཕ་རོལ་ཏུ་ཕྱིན་པར་འགག་ན་ནི་རླུང་གི་འགྲོ་བ་དང་འོངས་ནས་ཕུང་པོ་ཁམས་དང་སྐྱེ་མཆེད་ཀྱི་དེ་བཞིན་ཉིད་འགྱུར་བ་མེད་ཅིང༌། བསམ་གྱིས་མི་ཁྱབ་པར་གསུངས་པ་ཡིན་གསུང༌།། ༨༡༽ །།བཅོམ་ལྡན་འདས་ཧེ་རུ་ཀ་སྤྱན་གསུམ་དང་ལྡན་པ་དེ་མེ་ལྷར་འགྱུར་གསུང་བ་དེའི་རྒྱུ་མཚན་ཅི་ལགས་ཞུས་པས། དེ་རིགས་པས་དཔྱད་ན་མེ་ཤིན་ཏུ་གསལ་བ་དང་འདྲ་བར། སྤྱན་གསུམ་གྱིས་དུས་གསུམ་མཁྱེན་པས་ཆོས་མཐུན་དེ་ཡིན་ནམ། འོ་ན་ཐུབ་པ་ཆེན་པོས་ཀྱང་དུས་གསུམ་མཁྱེན་པར་སྤྱན་གསུམ་འབྱུང་བར་རིགས་སྙམ་ན། དེ་མཁྱེན་པ་རྣམ་པ་གཉིས་ཡིན། སྤྱན་གཅིག་ཡོད་ན་ཡེ་ཤེས་མིག་གཅིག་ཡིན། བཅོམ་ལྡན་འདས་ཀྱི་སྐུ་ལ་མི་མགོའི་ཕྲེང་བ་ཡོད་པ་དེ་འཇིགས་འཇིགས་སུ་གོ་སྟེ། འདུ་བྱེད་ཀྱི་མགོ་བཅད་པ་ཡིན། དེ་ལྟར་ན། བཅོམ་ལྡན་འདས་དེ་ལྟ་བུ་ཞིག་སྟོན་པར་བཞེད་པའི་རྟགས་སུ་གོ་སྟེ། མཆོད་པ་དང༌། གཏོར་མ་དང༌། ཚོགས་བསགས་པས་ཁྱད་པར་དུ་བྱས་ནས་ངོ་སྤྲོད་པ་ཡིན་གསུང༌།། ༨༢༽ །།བཅོམ་ལྡན་འདས་བྷེ་ར་བའི་སྐུ་ཞིག་གཟིགས་པས། དུས་དེང་སང་འདི་ལྟ་བུ་མ་གཏོགས་པས་སངས་རྒྱ་བར་མི་ནུས་དགོངས་ནས། སྔ་དྲོ་གཅིག་བཤུམ་མོ་མཛད་གསུང་བ་དེ་ཅི་ལ་དགོངས་པ་ལགས་ཞུས་པས། དེ་བཅོམ་ལྡན་འདས་རྡོ་རྗེ་འཇིགས་བྱེད་དེ་རང་ཡིན། དུས་ད་ལྟ་དེ་རྣམས་ཀྱི་འདུག་ལུགས་སྙིགས་མ་རྣམ་པ་ལྔ་ནི་བདོ། རང་དབང་མེད་པར་སྡོད་དུ་ནི་མི་ཉན། ཉོན་མོངས་པ་དང་རྣམ་པར་རྟོག་པས་དབྱེན་སྤྱོས་པ་འདི་ལ། བཅོམ་ལྡན་འདས་ཀྱིས་འཁོར་བ་ཉིད་མྱ་ངན་ལས་འདས་པར་གསུངས་ཏེ། ཉོན་མོངས་པ་སྐུ་བཞིར་གདོད་ནས་གནས་པ་དེ་བསྟན་པས་ཕན་ཚུན་འགལ་བ་སྒྱུར། དྲན་པ་རྒྱུན་ཆད་མེད་པར་དེ་ཉིད་ལ་མ་འཁྲུལ་བར་བྱེད། བྱས་པས་རིག་པའི་ཡུལ་དུ་གྱུར་ཚད་བླ་མར་གྱུར་པ་འདི་ལ་ཟེར་བ་ཡིན།

བཅོམ་ལྡན་འདས་གཙུག་གི་ནོར་བུ་གཉིས་སུ་མེད་པར་སྙོམས་པར་ཞུགས་ནས་ཆོས་གོས་གསོལ་བ་ཡོད། མདོར་ན་ཅི་ཙམ་དུ་འཁོར་འདས་གཉིས་སུ་མེད་པར་གསུངས་པ་འདི། འོལ་ལེ། ཆོད་དེ་ཙམ་དུ་འདུག་ཀྱང་བྱེ་བྲག་སོ་སོ་ལ་སྦྱར་ན། ཅུང་ཟད་ཙམ་དང༌། དེ་བས་ཆེ་བ་དང༌། དེ་བས་མཐོ་བ་དེ་དག་ཐམས་ཅད་ལ། གྲ་མ་ཆག ཟུར་མ་ཉམས། ལག་པ་གཡས་གཡོན་མ་སྤོས་པ་ཅིག་ཡོད་དེ། རྒྱུད་སྡེ་བཞིའི་བརྗོད་བྱ་ཡང་འདིར་གོ་བར་བྱ་གསུང༌།། ཀྱཻ་ཧོ་མི་བཟད་འཇིགས་པའི་ཞལ། །འཇིག་རྟེན་ཁམས་ན་ཞན་གྱུར་པ། །དུར་ཁྲོད་རས་དང་དུམ་བུ་སོགས། །དམན་པར་གྱུར་པའི་ཕྱག་རྣམས་དང༌། །གཉིས་མེད་རྟོགས་པས་སྤངས་པ་ཡི། །གནད་ཀྱི་ཁྱད་པར་ཐམས་ཅད་ཀུན། །བློ་དང་ལྡན་པས་གོ་བར་བྱ། །གོ་བ་ཙམ་གྱིས་མི་ཆོག་སྟེ། །རང་བཞིན་དེ་རུ་འགྱུར་དགོས་པས། །སྟོང་ཉིད་ཞི་བ་ཆོས་ཀྱི་སྐུ། །ལྷུན་གྲུབ་མྱ་ངན་འདས་པའི་བདག །མཐར་ཐུག་དཔའ་བོ་དབྱངས་ལྡན་དུ། །འགྱུར་བར་གྱིས་ཤིག་བརྒྱན་ཡང་འདྲ། །སྤྱིར་ལྷ་དང་ཚུལ་ཁྲིམས་སྔགས་ལ་སོགས། །བྱས་པའི་ཆོས་རྣམས་མ་ལུས་ཀྱང༌། །ངོ་བོ་ལྷུན་གྲུབ་མ་བཅོས་པར། །མ་བརྟན་བར་དུ་འདུས་བྱས་ཡིན། །རྩོལ་སྒྲུབ་བྲལ་ན་བརྟན་པ་ཡིན། །ལྷུན་གྲུབ་རང་སར་མ་བརྟན་ཚེ། །འདུས་བྱས་སྤྲིན་གྱི་མཚན་མས་བསླུ། །རེ་དོགས་ཐོངས་དང་རྣལ་འབྱོར་པ། །སངས་རྒྱས་འདུས་མ་བྱས་ལས་བྱུང༌། །གཟུང་འཛིན་འཁོར་བའི་འཆིང་བ་ཡིན། །བདག་འཛིན་ཐོངས་དང་རྣལ་འབྱོར་པ། ཀྱཻ། མི་ཤེས་མ་རིག་དབང་སོང་བས། །གླེན་གཏམ་བདུད་རྩི་འཕོ་ནས་ནི། །སྙན་ངག་ཚོང་འདུས་འོ་མ་བཙལ། །དེས་ནད་ཀྱང་མ་སོས་ཚགས་རིན་ཁུར། །བློ་ཕམ་ཆེ་ན་དེ་ཡང་ཆེ། །ཕུན་ཚོགས་རིན་ཆེན་སྤངས་ནས་ནི། །ཁེ་གྲགས་འདོད་པས་རྒྱལ་ཁམས་འགྲིམས། །གཏམ་ངན་གྱོང་ཕམ་གཉིས་ཀ་བྱུང༌། །དེས་ཀྱང་ད་དུང་མ་སུན་ནམ།། ༨༣༽ །།ཡང་ཐེག་པ་ཆེན་པོ་གསང་སྔགས་ཀྱི་འཕྲིན་ལས་ཐམས་ཅད་སྒྲུབ་པའི་ཐབས་ཤིག་ཡོད་གསུང་བ་དེ་ཐུགས་ལ་འདོགས་པར་ཞུ་ཞུས་པས།

འདི་ལ་དང་པོ་བསྙེན་པ་གལ་ཆེ། བསྙེན་པ་ཐེམས་པའི་དུས་སུ་རང་གི་སེམས་ལ་དབང་ཐོབ་པས། འཕྲིན་ལས་ཀྱི་ཡུལ་འདི་ལྟ་བུ་ཞིག་ཤོག་བགྱི་བར་སེམས་ཙམ་གྱིས་ཕྱི་ནང་གི་རྟེན་འབྲེལ་གྱི་ཆེ་བས་འོངས་ཏེ། བཤད་རྒྱུད་ཁ་ཅིག་ནས་མི་མ་ཡིན་པ་མ་གཏོགས་པ་དཔག་ཚད་ལྔ་བརྒྱ་ལ་སོགས་པར་འགྲོ་བར་མི་ནུས་པས། དེ་གནོད་སྦྱིན་ཡིན་གསུང༌། དེའི་རྒྱུ་ཡང་བླ་མ་དམ་པ་ཞིག་ལ་ཞབས་ཏོག་ཇི་ལྟར་བྱས་པ་དེ་ཉིད་འོང་བ་མ་གཏོགས་པ་གཞན་མེད་པ་ཡིན་པས་ཁྱེད་ད་ལྟ་རྣ་བསྲན་བྱེད་པ་ལ་གནོད་སྦྱིན་ཉན་དུ་མི་འདོད། དེས་ན་རྒྱུ་དགོས་ཏེ། རྣལ་འབྱོར་པ་ཞིག་དང་མངའ་བདག་མཻ་ཏྲི་པ་གཉིས་ཕན་ཚུན་ཕྱག་འཚལ་བ་ལ་རྩད་པས། རྣལ་འབྱོར་པ་དེ་ན་རེ་རྡོ་རྗེ་ཕག་མོའི་བཞོན་པར་ཁུག་ལ་ཤོག་གསུངས་པས་སྟག་གཅིག་བྱུང་བ་ལ་བཞོན་ནས་སོང་བས། ཕྱིས་འགྱོད་པར་བྱུང་ཟེར་ཏེ། དེ་ལ་ཡང་རྒྱུ་གཅིག་ཡོད་དོ་གསུང༌།། ༨༤༽ །།ལས་སོ་སོར་བགྱིས་པ་རང་ཉིད་མ་གཏོགས་པ་གཞན་ལ་སྨིན་པར་མི་འགྱུར་གསུང་བ་ལ། གསང་སྔགས་མངོན་སྤྱོད་ཀྱི་འཕྲིན་ལས་རང་ཉིད་ལ་མི་སྨིན་པར་གཞན་ལ་སྨིན་པར་གསལ་བར་གདའ་བ་དེ་ཅི་ལགས་ཞུས་པས། འདི་ལ་ཤིན་ཏུ་ཟབ་པ་ཞིག་ཡོད་དེ། གང་ཡིན་ན། བསྙེན་སྒྲུབ་ལས་སྦྱོར་གསུམ་ལ། བསྙེན་སྒྲུབ་གཉིས་ཀྱིས་རང་ཉིད་ཡི་དམ་གྱི་ལྷར་ངེས་པས་སྡིག་པ་བྱེད་མི་སྲིད་དེ། ལྷ་དེ་ལ་མི་སྨིན་ཕ་རོལ་པོ་ཁོ་རང་གི་ལས་ཁོ་རང་ལ་འཁོར་བས། དུག་གསུམ་གྱི་ས་བོན་ལས་དེའི་ལུས་འདི་ཉིད་ཀྱི་མཐུ་བསྐྱེད་པས་བསད་པ་རང་གཤེད་ཀྱི་འཁོར་ལོ་ཡིན། དེ་ལ་རང་ཉིད་དང་ཕ་རོལ་པོ་སྲུང་འཁོར་དང་མ་བྲལ་བར་རྩོམ་པ་རྒྱུན་མ་བཅད་ན། སྲུང་འཁོར་ནམ་བཏང་ན་དེ་མ་སྨིན་པ་དང༌། རང་ཉིད་ཐ་མལ་དུ་སོང་བས་སྨིན་པ་ཡིན་ཏེ། ཡེ་ཤེས་རྒྱ་མཚོས་ཚ་ཚའི་སྦྱོར་བ་གཅིག་བྱས་པ་ལ་མི་འཐད་པའི་ཞེ་སྡང་སྐྱེས་ནས་ཤི་བ་ལྟ་བུ་ཡིན་གསུང༌།། ༨༥༽ །།འོ་ན་ངམ་ཤོད་དུ་ལོ་ལྔ་བདེ་བར་ཞལ་གྱིས་བཞེས་པ་དང༌།

སྒམ་པོར་ཆར་ཕབ་པ་ལ་སོགས་པའི་འཕྲིན་ལས་མཛད་པས། བདེ་བ་དང་སྐྱིད་པ་དཔག་ཏུ་མེད་པ་འབྱུང་བ་དེ་ཡང་སྔ་མ་དང་འདྲ་བར་དུག་གསུམ་མེད་པའི་ས་བོན་གྱི་རྟེན་འབྲེལ་སྒྲུབས་པ་ལས་བྱུང་བ་ལགས་སམ་ཞུས་པས། ལར་འདི་ཐམས་ཅད་ལ་གང་ཡིན་ཤེས་དགོས། མ་ཤེས་པར་ཡིག་འབྲུ་བརྒྱ་དང་སྟོང་ལ་སོགས་པ་བསྒོམས་ཀྱང་མི་ཕན། སེམས་ཀྱིས་ལུས་བྱིན་གྱིས་བརླབས། ལུས་ཀྱིས་སྣང་བ་བྱིན་གྱིས་བརླབས་པ་ལས། བདེ་བ་དང་སྐྱིད་པ་ཕུན་སུམ་ཚོགས་པ་ཐམས་ཅད་འབྱུང༌། འདིར་བུམ་པ་མཛུབ་མོས་མཚོན་པ་དང་འདྲ། གཞན་ལ་གསང་བ་ཡིན་གསུང༌།། ༨༦༽ །།བར་དུ་གཅོད་པ་འབྱུང་བ་ལ་དང་པོའི་དུས་སུ་བར་ཆད་ཇི་ལྟ་བུ་ཞིག་ལ་བརྟེན་ནས་འབྱུང་བ་ལགས་ཞུས་པས། སྤྱིར་བླ་མ་དམ་པའམ། གྲོགས་རྡོ་རྗེ་སྤུན་ནམ། འགྲོ་བ་གང་ཡང་རུང་བས། རང་ཉིད་ལ་གནོད་པ་སྒྲུབ་པའམ། ངན་པ་སྨྲ་བའམ། ངན་པ་གཏོང་བའམ། ཁྱད་གསོད་ཀྱི་བསམ་པའམ། དེ་ལས་ལྷག་པ་ཞིག་བྱ་སྙམ་པའམ། ཡུལ་དེ་ཉིད་ཀྱང་ཉོན་མོངས་པ་ལྔ་དང་ལྡན་པར་གོ་ཞིང་མཐོང་ན། དེ་བདུད་ཞུགས་པ་ཡིན། དེ་ནས་དེ་བླ་མ་དམ་པ་ལ་ཞུས་པས་བདུད་ཀྱི་མགོ་ནོན་པ་ཡིན། བླ་མ་དམ་པས་ཀྱང་ཁྱོད་ལ་བདུད་ཞུགས་ཞེས་བྱས་ན་ཁྱད་པར་དུ་ཐུ་བར་འོང་བས། མོས་གུས་བྱ་བ་དང༌། ཆོས་ཀྱི་དྲི་མ་ཞུ་བ་དང༌། བླ་མས་ཀྱང་ལན་ལེགས་པར་བླན་པས་སྐྱོན་དེ་དག་ལས་གྲོལ་བར་འགྱུར་བ་ནི་རྒྱས་པར་རྣལ་འབྱོར་བཞི་ཆེ་བ་ལས་འབྱུང་ངོ༌། །བྱེ་བྲག་ཏུ་བདུད་འཇུག་པའི་དུས་ནི། དགེ་སྦྱོར་སྐྱེ་བ་དང༌། རོ་གཅིག་ཏུ་འཕོ་བ་རྣམ་པ་གཉིས་ལ་འབྱུང་བས། དེ་གོ་བར་བྱ། གཞན་ཡང་ཡོན་ཏན་ཁྱད་པར་ཅན་ཅི་དང་ཅི་བྱུང་བ་ཡང་བར་ཆད་དང་སྐྱོན་འབྱུང་བས། དེ་ལ་མོས་གུས་སྐྱེ་བར་བྱེད་པའི་ཐབས་སྐྱོན་དག་པར་བྱེད་པ་ཉིད་ཀྱི་ཕྱག་ལེན་དང་བཅས་པ་གསུངས་ཏེ། ངག་གི་སྐྱོན་དང་ཉེས་པ་འབྱུང་བ་དེ་ལ་མི་འཇིགས། དེ་ད་ལྟ་རང་ཡོན་ཏན་ཅན་དུ་འགྱུར། ཡོན་ཏན་དཔག་ཏུ་མེད་པའམ་བཟང་བཟང་ལྟར་འདུག་པ་དེ་ལ་འཇིགས་ཏེ།

དེ་ད་ལྟ་ནག་ཧྲུལ་གྱིས་འགྲོ་བ་ལ་ཚེགས་མི་གདའ་བས། ཁྱེད་དེ་རིང་ཕྱིན་ཆད་ནས་སེམས་ཅན་ཐམས་ཅད་ལ་སངས་རྒྱས་སུ་བལྟ་བའི་དམ་བཅའ་གྱིས། དབེན་པའི་གནས་སུ་ལེགས་པར་འོང་ཡང༌། ཕྱི་རོལ་ཏུ་སྐད་ཅིག་མ་དང་པོ་ལ་རྟོག་པ་སྐྱེ། གཉིས་པ་ལ་སངས་རྒྱས་སུ་གོ་ནས་འོང༌། གསང་གཏམ་ཞིག་བྱ་བས། ངས་ནི་རང་དང་འདྲ་བའི་མི་གཅིག་བོད་ཁམས་ན་ཡོད་ན། ང་དེའི་དྲུང་དུ་བསྡད་ནས་བསྒོམ་པ་མ་གཏོགས་པ་ཚོགས་མི་སྐྱོང་སྟེ། ང་རང་དང་འདྲ་བ་མ་མཐོང་ནས་འདི་ཁོ་ན་ཞབས་ཏོག་ཆེ་སྙམ་ནས་བགྱིས་པ་ལགས་སོ། །ཡང་གསང་གཏམ་གཉིས་པ་ཞིག་བྱ། ང་ལ་རྗེ་འགྲོ་བའི་མགོན་པོ་དང༌། ཇོ་བོ་འོད་པོ་གཉིས་རིན་པོ་ཆེ་ལས་གཞན་སངས་རྒྱས་སུ་ཡི་བྱེད། ཇོ་བོ་གཅིག་ཤོས་སུ་བསྔོ་བས་ཁྱེད་ཀྱིས་དེ་ལྟར་ཉམས་སུ་བླང་བར་བྱ་གསུང༌།། ༨༧༽ །།འཇིག་རྟེན་གྱི་མཐུ་དང་ཕན་གནོད་ཐམས་ཅད་འབྱུང་བའི་ཐབས་ཐུགས་སུ་ཆུད་པ་མངའ་གསུང་བ་དེ་ཐུགས་ལ་གདགས་པར་ཞུ་ཞུས་པས། འདི་ཟུང་ཅིག་བཅོམ་ལྡན་འདས་ཀྱི་རྒྱུད་ཐམས་ཅད་དུ་ལེགས་པར་གསུངས་པ་ཕུན་སུམ་ཚོགས་པ་ལྔའི་རྟེན་འབྲེལ་དེ་ཐམས་ཅད་འགྲུབ་སྟེ། རང་མིང་བརྗོད་པའི་སྔགས་ལ་ནི། །མཐར་ནི་ཧཱུྂ་ཧཱུྂ་ཕཊ་དང་སྦྱར། །ཞེས་པ་དང༌། མུ་སྟེགས་བྱེད་དང་བོན་པོའི་མཐུ་ལ་ཡང༌། སྲེང་སྲེང་བགྱི་བའི་སྔགས་ཁྱི་སྐད་ཡིན། འདི་མན་ངག་ཐམས་ཅད་ཀྱི་རྩ་བ་ཡིན་གསུང༌།། ༨༨༽ །།སྤང་བྱ་ཉོན་མོངས་པ་ཚན་པོ་ཆེ་སྤངས་པས་ཡོན་ཏན་རྒྱ་ཆེན་པོ་འབྱུང་བ་ལ། ཕྱིས་མི་མཐུན་པའི་རྐྱེན་གྱིས་སྔ་མའི་འབྲས་བུ་འཇིག་ལགས་སམ་ཞུས་པས། དེ་མི་འཇིག སོ་སོའི་བསམ་པ་དེ་དེས་བསྒྲུབས་ནས་གྲུབ་པ་ཡིན། དེས་ན་དགེ་བཤེས་ཨར་ལྟ་བུ་ཤེས་རབ་ཀྱི་ཕ་རོལ་ཏུ་ཕྱིན་པ་དར་ཞིང་རྒྱས་པ་དང༌། འཇིག་རྟེན་གྱི་ཆོས་འདོད་ན་ཡང་འགྲུབ་པ་དང༌། ངོ་ཚ་བ་འབའ་ཞིག་ཡིན་ཀྱང་སུམ་ཅུ་རྩ་གསུམ་དུ་སྐྱེ་བ་ལུས་ལ་གོས་གཡོགས་པ་ལྟ་བུ་ཡིན་གསུང༌།། ༨༩༽ །།ཨེར་སྒྲུབ་པ་མཛད་པའི་དུས་སུ།

སྐུ་ཁམས་མི་བདེ་བར་བྱུང་བ་ལ། མེ་རླུང་གི་སྟོབས་ཀྱིས་སྤྱོད་ལམ་གྱི་བར་དུ་ཡང་ཐུགས་ཡེངས་སུ་མ་བཏུབ་གསུང་བས། འབྱུང་བ་བཞི་ལ་དགེ་བ་དང་མི་དགེ་བའི་བྱེ་བྲག་ཅིག་མཆིས་པ་ལགས་སམ་ཞུས་པས། དེ་ལུང་མ་བསྟན་ཡིན། མེ་དང་རླུང་ཤས་ཆེ་བས་དེ་ལྟར་འགྱུར་ཡང༌། ས་དང་ཆུ་ཤས་ཆེ་ན་དམུ་ཆུར་འགྲོ། དེ་ལ་དཔེར་ན་ནས་ལྗང་པ་ལ་ཉི་མ་དགོས་པ་དང་འདྲ་བར་མེ་སྒྲུབ་ཡིན་ཏེ། འདི་ནང་གི་སྦྱིན་སྲེག་གི་གནད་ཡིན་གསུང༌།། ༩༠༽ །ཁྱོད་ཀྱི་སློབ་དཔོན་དེ་ཏིང་ངེ་འཛིན་གྱི་སྟོབས་ཆེ་ལ་བློ་ཤིན་ཏུ་མྱུར་བས། སྨྱོན་པ་རེངས་པ་དང་གསང་ཕུར་འཁྲུག་པ་འབྱུང་བ་ལ་སྲུང་འཁོར་བསྒོམས་པས་ཐུབ་པར་བྱུང་གསུངས་ཏེ། ངས་ཇི་ལྟར་བསྟན་པ་བཞིན་དུ་ཐམས་ཅད་འཛིན་ཉམས་སུ་ལེན་པས། གྲོངས་པའི་དུས་སུ་འཇམ་པར་བྱུང༌། འཇམ་པར་བྱས་ནས་ཡོད་གསུང་སྐད། དེ་གདམས་ངག་དེ་ཞུ་ཞུས་པས། དེ་བྱ་བྱེད་ཀྱིས་བླ་མ་དམ་པའི་དྲུང་དུ་ཁྲིད་ཇི་ལྟར་བྱས་པ་དེ་ལས་གཞན་མེད། ཁྲིད་མ་བྱས་པ་མེད་དེ། བྱམས་སྙིང་རྗེ་བྱང་ཆུབ་ཀྱི་སེམས་ཡིན། ཚུལ་ཁྲིམས་ཀྱི་ཁྲིད་ཀྱང་སྣ་གཅིག་ཙམ་ནས་ཉོན་མོངས་པ་མ་ལུས་པ་སྤོང་བའི་བར་དང༌། སྦྱིན་པའི་ཁྲིད་ལག་པ་གཡས་པས་གཡོན་པ་ལ་སྦྱིན་པ་ནས། མགོ་སྦྱིན་པའི་བར་ཡིན་ཏེ། ཁྲིད་འདི་ནི་ཤིན་ཏུ་ཟབ་པར་འདུག་གསུངས།། ༩༡༽ །།བླ་མ་ལ་ཞལ་ཟས་དྲངས་པས་སྐྱེ་བ་བདུན་པ་འགྲུབ་པ་བཞིན་དུ། དུད་འགྲོ་ལ་ཁ་ཟས་བྱིན་པས་ཀྱང་འགྲུབ་པ་ལགས་སམ་ཞུས་པས། དེ་འོད་གསལ་དང་བྱང་ཆུབ་ཀྱི་སེམས་ཡོད་མེད་ཀྱི་ཤེས་པ་ཡིན། བླ་མ་ལ་ཞལ་ཟས་ཕུལ་བས་བླ་མ་མཉེས། རྒྱུ་དེས་རང་ཉིད་ཀྱི་སྐྱེ་བ་བདུན་པ་འགྲུབ་པར་གསུངས་པས་རྒྱལ་པོ་སེང་གེ་ཟླ་བའི་ཆུང་མས་མི་རོ་ལ་ཤ་ཚོད་བྱས་པས་མཁའ་སྤྱོད་དུ་སོང་བ་ལྟ་བུ་ཡིན་ཏེ། སྦྱིན་པ་གཅིག་པུ་ལ་ཡང་ཕ་རོལ་ཏུ་ཕྱིན་པ་དྲུག་ཚང་བའི་ཕྱིར་ན། བྱང་ཆུབ་ཅེས་བྱ་དྲུག་པོ་འདི་ཀུན་རོ་གཅིག་འགྱུར་གསུང༌།། ༩༢༽ །།བླ་མ་དམ་པ་མཉེས་པ་རེ་རེ་བྱུང་བའི་དུས་སུ།

དགེ་བའི་རྩ་བ་འདི་གཅིག་པུས་ཆོག་སྙམ་པའི་ཤེས་པ་དགའ་བ་དེ་ལ་བསྔོ་བ་བྱས་པས། བློ་སྟོང་སྟོང་པོ་ཞིག་ཏུ་འོང་བར་གདའ་བས་དེ་ལ་ཇི་ལྟར་བགྱི་ཞུས་པས། འདི་ལ་དགེ་བའི་རྩ་བ་བསྔོ་བར་བྱེད་པ་ལ། སེམས་ཅན་གྱི་དོན་རྒྱ་ཆེན་པོར་འགྱུར་བ་དང༌། དེས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་དགོངས་པ་དང༌། དེས་རང་ཉིད་ཀྱི་ཕུན་སུམ་ཚོགས་པ་ཐམས་ཅད་འགྲུབ་པར་རང་གི་དོན་དང༌། གཞན་གྱི་དོན་དང༌། གཉིས་ཀའི་དོན་བསམས་པས་དགེ་བའི་རྩ་བ་བསྔོ་བ་མ་བྱས་ན་འཛད་པར་འོང་བས། བསྔོ་བ་བྱ་སྙམ་པའི་བསམ་པ་སྐྱེས་ན་མྱུར་དུ་བསྔོ་བ་བྱེད་པར་འོང་སྟེ། དེས་རིན་པོ་ཆེ་གཏེར་དུ་ཆུད་པའམ། སྤྱང་པ་ཁ་བཅད་པ་དང་འདྲ་བར་འོང་གསུང་བས་དེ་ལྟར་གོ་བར་བྱ། ཡང་བླ་མ་མཉེས་པའི་ཆག་ཚད་ཅིག་བཤད་པས་འཇིག་རྟེན་པ་རང་གི་བུ་དེ་དཔེ་མེད་པར་བཟང་ན་དེ་ལ་ཕ་དེ་དགའ། བུ་དེས་ཀྱང་ཕ་ལ་བསྙེན་བཀུར་དང་བཀུར་སྟི་བྱེད་ན། དེ་ཉིད་ཀྱིས་བུའི་གྲགས་པ་དང༌། ཆེ་ཐབས་དང་བཟང་ཐབས་དེས་ཡོང་བ་ཡིན། འདིར་ཕ་མ་བས་བརྒྱ་འགྱུར་སྟོང་འགྱུར་གྱིས་སློབ་མ་དེ་བླ་མ་ལ་སྙིང་ཉེ་གདུང་བ་ཆེ་བས། སློབ་མ་དེ་ཆེ་བ་དང་བཟང་བ་དང༌། དོན་རྒྱ་ཆེན་པོར་འགྱུར་བ་དེ་ལ་བླ་མ་དམ་པ་མཉེས་ཏེ། བླ་མ་ལ་ཁོང་རང་གི་ཆེད་དུ་མཉན་པའམ། སྒྲུབ་རྒྱུ་མེད་པ་ཡིན། དེ་ལ་ཁྱེད་རྣམས་ཀྱིས་ངས་གཞན་ལ་འབར་བ་དང་འཐབ་པ་ཅི་ཙམ་ཞིག་བྱས་ཀྱང༌། ང་རང་གི་ཆེད་དུ་བྱས་པ་མཐོང་ངམ། དེས་ན་ཁྱེད་ཀྱིས་བཀའ་བཀྱོན་བྱུང་བའི་དུས་སུ་དེ་ཉེས་པར་མཐོང༌། ཉེས་པ་དེས་རང་ཉིད་ངན་པར་འགྲོ་བ་ཤེས་པར་བྱ། མི་མཉེས་པར་འདུག་པ་དེ་སྤངས། མཉེས་པ་སྒྲུབ་སྟེ་མདོར་ན་སློབ་མའི་དོན་གང་ཆེ་བ་མ་གཏོགས་མེད་པར་ཤེས་པར་བྱ་གསུང༌།། །།སྟོན་པ་བླ་མེད་ཆོས་ཀྱི་རྗེ། །འགྲོ་བའི་བླ་མ་གཅིག་པུ་ཉིད། །ཤཱཀྱའི་རྒྱལ་པོའི་བསྟན་པ་ལ། །བླ་མེད་སྙིང་པོ་དར་བའི་ཚེ། །བླ་ན་མེད་པ་དམ་པའི་ཆོས། །ཉམས་སུ་བླང་དུ་ཡོད་པ་ཡིས། །བདག་ནི་ཤིན་ཏུ་བདེ་བར་མཆིས། །ཕ་ཡུལ་སྡིག་པའི་བཙོན་ར་དེར། །ཆགས་དང་སྡང་བའི་དུག་བྱས་ནས། །ལས་ཀྱི་འབྲེལ་པས་བསྡུས་པ་ཡི། །ཕ་མ་ཉེ་དུ་གཉེན་འབྲེལ་ཡང༌། །གསོད་པའི་གཤེད་མར་མཐོང་བས་ན། །རང་ཡུལ་སྤངས་པའི་རྣལ་འབྱོར་བདེ། །ཐོག་མ་བར་དང་མཐར་དགེ་ཞིང༌། །ཐུབ་པའི་བསྟན་པའི་ཡང་སྙིང་མཆོག

།མཐར་ཐུག་རྒྱལ་བའི་བསྟན་པ་དངོས། །སྟོབས་བཅུའི་འབྱུང་གནས་ཚུལ་ཁྲིམས་ལ། །སྐྱབས་སུ་སོང་བའི་མཁས་པ་བདེ། །བདེ་བའི་ངང་ན་ཤིན་ཏུ་བདེ། །ནམ་མཁའ་མཉམ་པའི་མ་རྒན་རྣམས། །ཁམས་གསུམ་འཁོར་བའི་ཁང་མོ་ཆེར། །སྡུག་བསྔལ་མེ་ཡིས་གདུངས་པ་རྣམས། །བྱང་ཆུབ་སེམས་ཉིད་ཆུ་རྒྱུན་གྱིས། །འབད་ཅིང་རྩོལ་བར་མ་མཆིས་པར། །བསམ་པའི་ནང་དུ་བསྡུས་ནས་ཀྱང༌། །རྣམ་གྲོལ་ས་ལ་འགོད་པ་ཡིས། །རྣལ་འབྱོར་དབང་ཕྱུག་མི་སྡུག་སྐྱིད། །ཕ་དྲིན་ཅན་དུས་གསུམ་བླ་མ་དང༌། །དུས་གསུམ་བདེ་གཤེགས་ཐམས་ཅད་ཀྱི། །སྐུ་གསུང་ཐུགས་ཉིད་རྡོ་རྗེ་དང༌། །དབྱེར་མེད་གཅིག་ཏུ་འདྲེས་པ་ཡིས། །འབྲལ་བ་མེད་པའི་སྐྱེས་ཆེན་དེ། །གང་ན་འདུག་ཀྱང་ཤིན་ཏུ་བདེ།། ༩༣༽ །།ཡང་ན་རང་བདེན་པ་རྣམ་གཉིས་པོ་འདི་ལ་གོ་བ་ཞིག་བྱུང་ཞུས་པས་ཅི་ཙུག་ཏུ་བྱུང་གསུང༌། ཀུན་རྫོབ་ཀྱི་ཆོས་ཐམས་ཅད་རྨི་ལམ་དང་སྒྱུ་མ་ལྟ་བུར་གཏན་མེད་པ་ལ་འཁྲུལ་པ་འབྱུང་བ་དང༌། དོན་དམ་པ་ཅིར་ཡང་མ་གྲུབ་པ་རང་གི་བློ་ལ་ངེས་ཤེས་དང་བཅས་པ་ཞིག་བྱུང་ཞུས་པས། འོ་ན་དགེ་བཤེས་སྣོན་པོ་དེ་སངས་རྒྱས་ཀྱི་བསྟན་པའི་བདག་པོ་ཡིན་པས་ཁོང་གྲོངས་སྙམ་ནས་བློ་མ་བདེ་བ་ལ་མ་གྲོངས་པར་འདུག དེ་ཤིན་ཏུ་དགའ། ཁྱོད་ཀྱི་དེ་དེ་བཞིན་གཤེགས་པས་འཕོངས་ཕྱི་བའི་སྤྱད་དུ་བོང་བ་བཟང་ཞེས་གསུངས་པ་དང༌། འཛག་སྣོད་དང་ར་དང་བྱི་ལའི་སྤགས་པ་མཆོག་ཡིན་གསུངས་པ་དང་འདྲ། ཁ་ཅིག་ཀུན་རྫོབ་རྨི་ལམ་ལྟ་བུ་དོན་དམ་པ་ཅིར་ཡང་མ་གྲུབ་པར་འདོད། ཁ་ཅིག་ཀུན་རྫོབ་དོན་དམ། དོན་དམ་ཀུན་རྫོབ་སྟེ་དངོས་པོ་གཅིག་ཏུ་གྱུར་བར་འདོད། ཁ་ཅིག་བདེན་པ་གཉིས་ངོ་བོ་དབྱེར་མེད་ལྡོག་པ་ཐ་དད་དུ་འདོད་པ་ཡོད་དེ། དཔལ་ཕག་མོ་གྲུ་པས་བདེན་པ་གཉིས་སུ་མི་བཞེད་པས། མྱ་ངན་ལས་འདས་པ་བདེན་གཅིག་པུ། །ཞེས་གསུང༌། དེ་གང་ཡིན་ན། ཀུན་རྫོབ་རྨི་ལམ་དང་སྒྱུ་མ་དེ་བྱེད་པ་ཞིག་ཡོད་ན་ལྟ་འགྲུབ་པ་ལ་མེད་པའི་ཕྱིར།

རྒྱུ་དང་ལམ་དང་འབྲས་བུ་གང་གི་དུས་སུ་ཡང་ཡོད་མི་སྲིད། འོ་ན་དོན་དམ་པར་གྲུབ་པར་ཡོད་དམ་སྙམ་ན། དེ་ཡང་མེད་དེ། དེ་ཐམས་ཅད་ནི་གྲུབ་པའང་ཡོད་མ་མྱོང་བའི་ཕྱིར་ཐ་སྙད་དུ་ཡང་གདགས་སུ་མེད་དོ། །དེ་ལྟར་གྱུར་པས་མཁྱེན་པའི་ཡེ་ཤེས་ཡོད་པ་དང་མེད་པར་འདོད་པ་དང༌། ཇི་ལྟ་བ་དང་ཇི་སྙེད་པ་གཉིས་སུ་གསུངས་མོད་ཀྱིས་གཅིག་ཏུ་གདགས་སུ་མེད་པར་གྲུབ་པ་མཐར་ཕྱིན་པ་ལ་སངས་རྒྱས་ཞེས་བྱའོ། །ལམ་གྱི་རིམ་པའི་དབང་དུ་བྱས་ན། སེམས་ཅན་གྱི་དུས་ན་ཀུན་རྫོབ་འབའ་ཞིག་ས་བདུན་པ་མན་ཆད་སྒྱུ་མ་རྟོགས་པ་མཉམ་རྗེས། དག་པའི་ས་གསུམ་ལ་ཟུང་དུ་འཇུག་པར་གོ། །སངས་རྒྱས་པའི་དུས་སུ་མཐར་ཕྱིན་པའི་ཕྱིར་ན་ཟུང་འཇུག་ཅེས་བྱ་བའམ། གཉིས་མེད་ཅེས་ཟེར་རོ། །ཀུན་རྫོབ་དེ་འགག་པའི་དུས་སུ་རྨི་ལམ་དང་སྒྱུ་མ་ལྟ་བུའི་ཏིང་ངེ་འཛིན་ཡིན། དེ་འོད་གསལ་དུ་ཞུགས་ནས་ཟུང་འཇུག་ཏུ་འགྱུར། འདིར་སྒྱུ་མ་ནི་མཐོང་མཁན་གྱིས་ཁྱད་པར་དུ་བྱས་པས་ཡུལ་ཡུལ་ཅན་གཉིས་སུ་འགྱུར། སྒྱུ་མའི་མཚན་ཉིད་སེམས་ཡིན་མོད་ཀྱི། དེར་འཛིན་པའི་ཕྱིར་ཤིན་ཏུ་ཡང་མ་གྲུབ་ཅིང༌། དོན་དམ་པ་དང་ཀུན་རྫོབ་གཉིས་སུ་མེད་པ་ཡིན། ཡིད་ལ་མི་བྱེད་ཅེས་བྱ་བ་ཡང༌། རྟོག་པ་དང་སྣང་བའི་དངོས་པོ་དེ་ཉིད་གདོད་ནས་མེད་པའི་ཕྱིར་རོ་གསུང༌།། ༩༤༽ །།འཁོར་འདས་གཉིས་ཀྱི་ཆོས་ཐམས་ཅད་སེམས་ཉིད་ཕྱག་རྒྱ་ཆེན་པོར་རྟོགས་ཀྱང༌། གཉིས་མེད་ཀྱི་རྟོག་པ་སྐྱེ་བ་ཤེས་བྱའི་སྒྲིབ་པར་བཞེད་པ་ལ། སངས་རྒྱས་པའི་དུས་སུ་དེ་ཉིད་མེད་པར་མཆི་བ་ལགས་སམ་ཞུས་པས། དེ་ཡིན། སངས་རྒྱས་པའི་དུས་སུ་དེ་ཉིད་ཀྱང་ཉེ་བར་ཞི་བ་ཡིན་གསུང༌། དེ་ལགས་པ་ལ་སངས་རྒྱས་པའི་དུས་སུ་སངས་རྒྱས་ཀྱི་སའི་ཐུགས་བསྐྱེད་བཞེད་པས། ཅུང་ཟད་མ་བདེ་ཞུས་པས། དེ་བྱང་ཆུབ་སེམས་དཔའ་ས་བཅུ་པའི་འདོད་ཆགས་དང༌། བྱང་ཆུབ་ཀྱི་སེམས་དང་སྟོང་པ་ཉིད་ཉེ་བར་ཞི་བ་གཅིག་ཏུ་གྱུར་པ་ལས་སྐྱེས་པའི་རྟོགས་པ་ཡོད།

རྟོགས་པ་དེ་ཉིད་གཏན་ཉེ་བར་ཞི་བ་སངས་རྒྱས། སངས་རྒྱས་པའི་མི་ཟད་པའི་ཐུགས་འཁོར་གསུམ་དུ་འཛིན་པའི་རྟོག་པ་དང་བྲལ་བའི་བྱང་ཆུབ་ཀྱི་ཐུགས་སྐྱེ་སྟེ། དེ་མེད་ན་ནི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོར་མི་འབྱུང༌། བྱང་ཆུབ་ཀྱི་ཐུགས་སྐྱེ་བ་དེ། དཔེར་བགྱིས་ན་དེ་བཞིན་གཤེགས་པས་སྤྲུལ་པ་སྤྲུལ་བ་དེ་བྱས་པའམ། བྱུང་བའམ། གྲུབ་པ་མེད་ཀྱང་རྒྱུ་མེད་པ་ལས་བྱུང་བ་མ་ཡིན་པ་དང་འདྲ་གསུང༌།། ༩༥༽ །།འོ་ན་བྱང་ཆུབ་མཆོག་ཏུ་ཐུགས་བསྐྱེད་པ་དེ། དང་པོ་བྱང་ཆུབ་མཆོག་ཏུ་སེམས་བསྐྱེད་པ་དང་ཁྱད་མེད་གསུངས་པས། ཡང་སེམས་ཅན་དུ་གྱུར་པ་མ་ལགས་སམ་ཞུས་པས། དེ་མིན། རྫ་མཁན་ཡངས་པའི་འོད་དེ་དེ་བཞིན་གཤེགས་པ་དབང་པོའི་ཏོག་ཇི་ལྟ་བ་དེ་ཁོ་ན་ཡིན། དེ་བཅོམ་ལྡན་འདས་ཐུབ་པ་ཆེན་པོའི་སྤྱན་སྔར་གདུལ་བྱ་རིགས་ཅན་ཐམས་ཅད་སེམས་བསྐྱེད་ཅིང༌། ལམ་ལ་གཟུད་པའི་དོན་དུ། དང་པོར་བདག་ཉིད་ཐུགས་བསྐྱེད་ནས། གཞན་སེམས་བསྐྱེད་པ་ལ་བཀོད་ཅིང་ལམ་སྦྱངས་པས། རྒྱུད་དག་ཅིང་ཚོགས་རྫོགས་པ་ཙམ་དུ། བླ་མ་དེ་ཇེ་བཟང་ཇེ་བཟང༌། ཇེ་མཐོ་ཇེ་མཐོར་སོང་ནས། ཐུབ་པ་ཆེན་པོ་མཚན་དཔེས་སྤྲས་པའི་སྐུ་མཐོང་བའི་སྐལ་བ་དང་ལྡན་པའི་དུས་སུ་རྫོགས་པའི་བྱང་ཆུབ་ཏུ་སངས་རྒྱ་བར་གོ་བར་བྱ་སྟེ། དོན་གྱི་རྒྱུ་དེའི་འབྲས་བུས་ལམ་བགྲོད་པ་དང༌། སངས་རྒྱས་པ་ཡང་འབྱུང༌། སངས་རྒྱས་འབའ་ཞིག་ཡིན་ཏེ་སེམས་ཅན་དུ་གྱུར་པ་ཡང་མ་ཡིན་པ་འདི་ལ་འགལ་བ་མེད་པས། སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་ཡེ་ཤེས་སྣང་བ་རྒྱན་གྱི་མདོའི་བརྗོད་བྱའི་དོན་འདི་ཁོ་ན་ཡིན་ཏེ། མཁས་པ་རྣམས་ཀྱིས་ཅི་ཙུག་བཤད་ཆ་མེད། ངས་ཁྱེད་ལ་ཁོང་ནས་གཅིག་སྨྲ་ན། དེ་ཁྱེད་བདག་གིར་བྱེད་དམ། བྱེད་ན་སྨྲ་བས་འདི་ཡང་ཤིན་ཏུ་ཟབ་པའི་གདམས་ངག་བབས་སུ་གོ་བར་གྱིས་གསུང༌།། ༩༦༽ །།ཐུབ་པའི་གསུང་རབ་ཐམས་ཅད་དུ་བྱང་ཆུབ་སེམས་དཔའ་ཆེན་པོ་རྣམས་ཀྱིས་སངས་རྒྱས་ཀྱི་ཞིང་གི་ཡོན་ཏན་བཀོད་པ་འཛིན་པའི་སྨོན་ལམ་ཐམས་ཅད་རྗེ་རིན་པོ་ཆེའི་ཐུགས་སྐྱེད་འདིར་མ་འདུས་པ་མེད་པས།

འདི་བྱང་ཆུབ་སེམས་དཔའ་ཀུན་ཏུ་བཟང་པོའི་ཞིང་སྦྱོང་བར་འགྱུར་བ་ལགས་སམ། ཞུས་པས། དེ་སྙམ་པ་ཡིན། མ་ནམ་མཁའ་དང་མཉམ་པ་ཞེས་བྱ་བའི་སེམས་བསྐྱེད་པ་འདིའི་མཐའ་ད་རུང་མི་མངོན་པས་བསམ་གྱིས་མི་ཁྱབ། དེ་བཞིན་གཤེགས་པ་འོད་དཔག་ཏུ་མེད་པའི་ཞིང་གི་ཡོན་ཏན་གྱིས་དེ་བཞིན་གཤེགས་པ་ཀུན་ཏུ་གཟིགས་ཀྱི་ཞིང་གི་ཡོན་ཏན་གྱི་ཆ་ཙམ་དུ་ཡང་མི་འགྱུར། དེ་བྱང་ཆུབ་སེམས་དཔའ་ཀུན་ཏུ་བཟང་པོའི་སངས་རྒྱས་ཀྱི་ཞིང་གི་རྡུལ་གཅིག་དང་མཉམ་སྟེ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས་ཏེ། ཞེས་བྱ་བ་ལ་སོགས་པ་གསུངས་པ་ཡིན་གསུང༌།། ༩༧༽ །།སེམས་བསྐྱེད་པའི་ཚུལ་རྣམ་པ་གསུམ་གསུངས་པ་ལ། ཐུབ་པ་ཆེན་པོ་དང༌། རྗེ་བཙུན་འཇམ་དབྱངས་ལྟ་བུའི་སྨོན་ལམ་དེ་སེམས་ཅན་གྱི་དོན་རྒྱུན་མི་འཆད་པར་མཛད་པར་གཅིག འོན་ཀྱང་སྨོན་ལམ་གྱི་དབང་གིས། སངས་རྒྱས་དང་བྱང་ཆུབ་སེམས་དཔའི་རྟགས་འཛིན་པའི་ཁྱད་པར་དུ་མཆིའམ་ཞུས་པས། འདི་ཟློ་རྒྱུ་ཡོད་ཐུབ་པ་ཆེན་པོ་ཉིད་ཡིན། གདུལ་བྱ་དེ་ལྟ་བུ་གདུལ་བ་དེ་འདྲའི་གཟུགས་སུ་འབྱུང་སྟེ། མུ་སྟེགས་ཅན་འདུལ་བར་བྱེད་པ་ལ་གཅེར་བུ་བ་བདེན་པ་པོ་ལྟ་བུ་ཡིན། དེས་ན་ཐུབ་པ་ཆེན་པོ་འདི། དེ་བཞིན་གཤེགས་པ་དབང་པོའི་ཏོག་ཏུ་སྔོན་འདས་པའི་དུས་སུ་སངས་རྒྱས་ཟིན་པར་གསུངས། འདིར་མི་མཇེད་ཀྱི་འཇིག་རྟེན་གྱི་ཁམས་སུ་ཐུགས་རྗེ་ཆེན་པོ་ཚད་མེད་པས་བྱང་ཆུབ་བརྙེས། ཤར་ཕྱོགས་སུ་དེ་བཞིན་གཤེགས་པ་དོན་ཐམས་ཅད་གྲུབ་པ་ཞེས་བྱ་བའི་སངས་རྒྱས་ཀྱི་ཞིང་གི་ཡོན་ཏན་བཀོད་པ་གསུངས་པས། ཤིན་ཏུ་ཧ་ལས་པར་བྱུང་ནས། འབད་པ་ཆེན་པོས་སྐུ་འདི་བཞེངས་པ་ལ། དེ་ཐུབ་པ་ཆེན་པོ་ཉིད་ཡིན་གསུང་བས། ཡང་ངེད་རང་གི་སྟོན་པ་ལ་སྐྱབས་སུ་མཆི་བ་མ་གཏོགས་མ་བྱུང༌། དོན་གྱི་བསམ་པའི་ཡུལ་ལས་འདས། མགོ་རྨོངས། རྗེ་རིན་པོ་ཆེ་དེ་ལ་ཞུས་ན། བོད་ཁམས་ཕལ་ཆེར་སངས་རྒྱས་དང་བྱང་ཆུབ་སེམས་དཔའི་སྤྲུལ་པ་འབའ་ཞིག་ཏུ་གསུང་ངེས་པར་གདའ་སྟེ།

གློག་འགྱུ་ཙམ་པ་ཡུད་པ་ཅིག་གསུངས་ནས་གཤེགས་གསུང༌།། ༩༨༽ །།སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་འདི། སེམས་ཅན་ཇི་སྙེད་ཡོད་པ་རེ་རེའི་དྲུང་དུ་འབྱུང་བ་ལགས་སམ། སེམས་ཅན་དེ་རང་དུ་མཆི་བ་ལགས་ཞུས་པས། འདི་ཀུན་རྫོབ་དང་དོན་དམ་པ་བྱང་ཆུབ་ཀྱི་སེམས་ཀྱི་དབང་དུ་བྱས་པས། ལུས་ལ་བག་ཆགས་ཀྱི་ས་བོན་བརྡོལ་བ་རྐང་ཆད་དང་ལག་རྡུམ་ཡན་ཆོད་ཡོད་པ་དེ་ལས་འབྱུང་བ་ཡིན། བག་ཆགས་དེ་དག་ཐམས་ཅད་སྤངས་པའི་ཕྱིར། བདེ་བ་དང་སྡུག་བསྔལ་མི་མྱོང་བས་སེམས་ཅན་དང་ཁྱད་པར་ཡོད། གཞན་ཡང་བྱང་ཆུབ་ཀྱི་སེམས་དེའི་ཁྱད་པར་གྱིས་ཆོས་རེ་རེ་ལ། སངས་རྒྱས་རེ་རེར་འགྱུར་བས་མི་བསད་པའི་ལོ་བརྒྱ་སྟོང་ཕྲག་མང་པོར་ངན་སོང་དུ་སྐྱེས་པ་རྒྱུ་དེའི་འབྲས་བུ། དེ་བཞིན་ཉིད་རྟོགས་པས་ཆོས་ཀྱི་སྐུ་བྱས་པ་མེད་པ། བྱང་ཆུབ་ཀྱི་ཐབས་ལ་མཁས་པའི་འཕྲིན་ལས་སུ་འགྱུར་ཏེ། འདི་ཐམས་ཅད་ལ་ཡང་ཁེ་མཐོང་བ་གཞན་གྱི་དོན་དང༌། གནད་ཀྱི་དད་པ་རྒྱུ་དེའི་འབྲས་བུར་འོང་བ་ཡིན་གསུང༌།། ༩༩༽ །།འདི་ལྟར་སངས་རྒྱས་བཅོམ་ལྡན་འདས་རྣམས་དང༌། བྱང་ཆུབ་སེམས་དཔའ་ཆེན་པོ་རྣམས་དང༌། གདུལ་བྱ་བསོད་ནམས་བསགས་པའི་སྣང་བ་ལས་བྱུང་བས། སངས་རྒྱས་བཅོམ་ལྡན་འདས་ཀྱི་སྐུ་མཐོང་ཞིང་གསུང་ཐོས་པའི་སྐལ་བ་མེད་པའི་དུས་སུ། འཕགས་པ་དགྲ་བཅོམ་པ་རྣམས་དང༌། གནས་ལྔ་རིག་པའི་པཎྜི་ཏ་རྣམས་དང༌། བླ་མ་གྲུབ་པ་ཐོབ་པ་རྣམས་སུ་འབྱུང༌། དེ་ཡང་ཞལ་མཐོང་ཞིང་གསུང་ཐོས་པའི་བསོད་ནམས་དང་མི་ལྡན་པ་རྣམས་ལ་ཁྱིམ་བདག་གམ། གཙོ་བོ་ཕན་པ་དང་བདེ་བ་སྒྲུབ་པ་རྣམས་སུ་འབྱུང་བ་ཡིན་གསུང་བ་ལ། དེ་བཞིན་གཤེགས་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་འབའ་ཞིག་འབྱུང་བའི་དབང་དུ་བགྱིས་ནས། ཁྱིམ་བདག་གཙོ་བོ་ཕན་བདེ་སྒྲུབ་པ་འབྱུང་བ་དེ་སྐྱོན་དག་ཅིང་ཡོན་ཏན་རྫོགས་པའི་སངས་རྒྱས་ཉིད་གཅིག་མཆིའམ། ད་ལྟར་གྱི་འདི་དག་ལགས་ཞུས་པས། དེ་གཉིས་ཀ་ཡིན་ཏེ།

སངས་རྒྱས་ཀྱི་སྐུ་ཉིད་ཡིན་པ་ཡང་ཡོད་དེ་མིན་པ་རྣམས་ཀྱང་དེ་བཞིན་གཤེགས་པའི་བྱིན་རླབས་ཞུགས་པ་ཡིན། དེ་ལ་ད་ལྟར་ཉོན་མོངས་པ་གསུམ་དང་ལྡན་པ་ལྟར་སྣང་ཡང་སངས་རྒྱས་མ་ཡིན་པའི་ངེས་ཤེས་དཀའ། དེས་ན་ཉིང་ཤའི་མིག་ཅན་མངོན་པར་ཤེས་པ་ཙམ་དང་ལྡན་པ་དེས་ཀྱང༌། འཛམ་བུའི་གླིང་ན་སྤྲེའུ་གཅིག་པུ་ལ་རྗེ་བཙུན་སྤྱན་རས་གཟིགས་ཀྱི་སྤྲུལ་པ་བརྒྱ་རྩ་བརྒྱད་གཟིགས་པ་ལྟ་བུ་ཡིན་པས་སངས་རྒྱས་དང༌། བྱང་ཆུབ་སེམས་དཔའ་དང༌། ཉན་ཐོས་ཆེན་པོ་རྣམས་ཀྱང་དེ་དང་འདྲ། གཞན་དག་ཉན་ཐོས་ཆེན་པོ་རྣམས་སྤྲུལ་པར་འདོད་པ་ཡོད་དེ། བཅོམ་ལྡན་འདས་ཀྱིས་ཉན་ཐོས་དེ་དག་ལ་ལམ་གྱི་རིམ་པ་མངོན་རྟོགས་ཀྱི་ཁྱད་པར་གྱིས། ཆོས་ཀྱི་འཁོར་ལོ་རྣམ་པ་གསུམ་དུ་བསྐོར་བ་ཡིན་གསུང༌།། ༡༠༠༽ །།དེ་ལ་སོགས་པ་ལ་བྱང་ཆུབ་སེམས་དཔའ་བརྒྱད་ཉན་ཐོས་ཡིན་གསུངས་པས། དེ་བཞིན་གཤེགས་པ་ཉིད་དུ་གསལ་བས་མ་བདེ་ཞུས་པས། དེ་སངས་རྒྱས་བཅོམ་ལྡན་འདས་ཀྱིས་རྣམ་པར་ཤེས་པ་ཚོགས་བརྒྱད་ལས། ལྕེའི་རྣམ་པར་ཤེས་པ་རྗེ་བཙུན་སྤྱན་རས་གཟིགས་དང༌། རོ་རྡོ་རྗེ་མར་གསུངས་པ་སྟེ། ད་ལྟ་ང་འདི་ན་ཆབ་ཚ་བཞེས་པ་ཁྱེད་རྣམས་དང་ཕྱོགས་གཅིག་ཏུ་ཡོད་པ་འདི་ལ་གསུང་བ་ཡིན་ཏེ། འདི་ཡང་རྒྱུ་དང་རྐྱེན་ལ་ལྟོས་པས། བྱེད་མཁན་ཡང་ཡོད། དཔེར་ན་ཁ་ཟས་ལས་རུལ་པ་དང་བདུད་རྩི་ལ་ལོངས་སྤྱོད་པར་རིགས་ཞེས་པས་ལྷའི་དབང་པོ་དང༌། རྒྱལ་པོ་བྲམ་ཟེ་མེས་སྦྱིན་ལྟ་བུ་ཕྱི་རོལ་ནས་ཀྱང་འབྱུང་བས་དོན་གྱི་འདི་གྲགས་པ་ཅན་གྱི་ཆོས་ཤིག་ཡིན། བཅོམ་ལྡན་འདས་ཀྱི་ཞལ་གྱི་ཤངས་དེ། རྗེ་བཙུན་ནམ་མཁའི་སྙིང་པོ་ཡིན། དེ་ཕྱི་རོལ་ན་བཞུགས་དྲི་མཉམ་པར་ཉམས་སུ་བཞེས། དེ་དེ་ཉིད་ཡིན། དེ་ལས་བྱུང༌། ལམ་ཉམས་སུ་ཡང་ལེན་དགོས་པས། དོན་དབང་པོ་རེ་རེ་ལ་ཡང༌། ཕུན་སུམ་ཚོགས་པ་ལྔ་ལྔའི་དཀྱིལ་འཁོར་ཡིན་གསུང༌།། ༡༠༡༽ །།དེ་བཞིན་གཤེགས་པའི་སྐུ་གསུམ་པོ། གཞན་དག་གཞན་སྣང་དང་རང་སྣང་གི་འདོད་ལུགས་ཐ་དད་པར་ཡོད་ཀྱང༌།

དེ་གང་ཡང་མི་བཞེད་པར་འདུག་པས། དེའི་དགོངས་པ་འདི་ཡིན་བགྱི་བ་གཅིག་གསུང་བར་ཞུ་ཞུས་པས། འདི་ལ་སངས་རྒྱས་བཅོམ་ལྡན་འདས་ལ་སྐུ་དང་ཡེ་ཤེས་ཡོད་པ་དང་མེད་པར་འདོད་པ་ཐ་དད་པ་ཅིག་ཡོད་ཀྱང༌། སྤྱིའི་བབས་སམ་འདུག་ལུགས་ཀྱི་དབང་དུ་བགྱིས་ན་སེམས་ཅན་ཐམས་ཅད་ཡང་དག་པར་རྫོགས་པའི་སངས་རྒྱས་སྐུ་གསུམ་ཡེ་ཤེས་ལྔ་ལྡན་དུ་གདོད་ནས་ལྷུན་གྱིས་གྲུབ་པར་གནས་པ་དེ་མ་རྟོགས་ཤིང་འཁྲུལ་བས། འཁོར་བར་འཁྱམས་པ་ལ། རྟོགས་ཤིང་མངོན་དུ་བྱས་པས་འབྲས་བུ་རྫོགས་པའི་བྱང་ཆུབ་ཏུ་སངས་རྒྱ་བར་གོ་བར་བྱ། དེ་ལས་སེམས་ཉིད་རང་བཞིན་གྱིས་རྣམ་པར་དག་པ་སྤྲོས་པ་ཐམས་ཅད་ཀྱི་མཐའ་དང་བྲལ་བ་འདི་ལ་ཆོས་ཀྱི་དབྱིངས་སམ། ཆོས་ཀྱི་སྐུ་ཟེར་ཏེ། ལམ་གྱི་དབང་དུ་བྱས་ན་ལྟ་བ་རྣམ་པར་དག་པ་ཡིན། སྒྲིབ་པ་ཤེས་བྱའི་སྒྲིབ་པའམ། ཀུན་གཞི་རྣམ་པར་ཤེས་པ་དག་པས་ཆོས་ཀྱི་སྐུ་དེ་ཐོབ། ཏིང་ངེ་འཛིན་རྣམ་པར་དག་པ་ལམ་གྱི་དབང་དུ་བྱས་ན། སྒོམ་པ་ཡིན་ཏེ་ཆོས་ཉིད་དེ་བཞིན་ཉིད་དེ་དུས་ཐམས་ཅད་དུ་སྐྱོང་བ་དེ་ལ་ལམ་ལ་གནས་པའི་བྱང་ཆུབ་སེམས་དཔའ་ཟེར། ཏིང་ངེ་འཛིན་དེ་ལ་མཐར་ཕྱིན་ཅིང་དག་པ་སངས་རྒྱས་མ་གཏོགས་པ་མེད་པས། འཇུག་པའི་ཤེས་པ་དང༌། ཉོན་མོངས་པའི་སྒྲིབ་པ་དང་བྲལ་བས། སྟོབས་དང༌། མི་འཇིགས་པ་དང༌། མ་འདྲེས་པའི་ཆོས་ལ་སོགས་པ་ཡོན་ཏན་མ་ལུས་པ་ཐམས་ཅད་འདི་ལས་འབྱུང་བ་ཡིན། འདི་ལ་འབྲས་བུའི་ངོས་ནས་ཡེ་ཤེས་རྣམ་པར་དག་པ་ཞེས་ཀྱང་ཟེར། སྤྲུལ་པའི་སྐུའི་འདུ་བྱེད་དམ། མཛད་པའི་ཕྲིན་ལས་དེ་ལམ་གྱི་དུས་སུ་སྤྱོད་པའི་ཉེས་པ་ཐམས་ཅད་ས་བཅུའི་རིམ་པས། འདི་དག་རང་བཞིན་གྱིས་མི་དམིགས་པས། ཡོངས་སུ་སྦྱོང་བར་ཤེས་པར་བྱ། ཞེས་གསུངས་པའི་ཚུལ་གྱིས་སྦྱངས་པས། སྦྱོང་བྱེད་གཉེན་པོའི་ངོས་ནས། ཏིང་ངེ་འཛིན་རྣམ་པར་དག་པ། སྦྱང་གཞི་སྦྱོང་བའི་ངོས་ནས་སྤྱོད་པ་རྣམ་པར་དག་པ་ཞེས་གསུངས་པས། ལས་ཀྱི་སྒྲིབ་པ་དང་སྒོ་ལྔའི་རྣམ་པར་ཤེས་པ་གནས་སུ་དག་པ་འདི་ལ།

ཐུབ་པ་རྣམས་ཀྱི་སྤྲུལ་པའི་སྐུ་མཐའ་ཡས་པ་འབྱུང་བ་ཡིན། ཁ་ཅིག་ངན་པར་སྤྱོད་པ་ཞིག་བྱུང་ན། སངས་རྒྱས་ཀྱི་སྤྲུལ་པ་ཞིག་ཡིན་ཏེ་འོང་བྱ་བ་ཟེར་ཏེ་དེ་བཞིན་གཤེགས་པས་ས་དང་ལམ་གྱི་རིམ་པ་ཐམས་ཅད་སྤྱོད་པ་སྦྱངས། དག་པའི་འབྲས་བུ་མཐར་ཕྱིན་པས། སྤྱོད་པ་ངན་པ་ཐམས་ཅད་ཚར་གཅོད་པར་མཛད་ཅིང༌། རྣམ་པར་དག་པ་ལ་འགོད་པ་དེ་ཕྲིན་ལས་ཟེར་བ་ཡིན། དེས་ན་ཆོས་སྐུ་ལས་ལོངས་སྐུ། དེ་ལས་སྤྲུལ་སྐུ་འབྱུང་བར་འགྱུར་ལ། སྐུ་དེ་དག་ཐ་དད་མེད་ཅིང་དབྱེར་མི་བཏུབ་པས། སྐུ་གསུམ་པོ་ཡང་ངོ་བོ་ཉིད་ཀྱི་སྐུས་བསྡུས་པར་ཤེས་པར་བྱའོ་གསུང༌།། །།འཇིག་རྟེན་མགོན་པོ་ཉི་མ་སྤྲིན་བྲལ་འདྲ། །ཨ་པོ་རང་ཡང་ཡངས་པའི་ཐང་དང་མཚུངས། །ཉམས་རྟོགས་སྐྱེས་པ་ཉི་མ་ཤར་བ་འདྲ། །ཉི་མ་ཞེས་བྱ་ཚིག་དང་ཡི་གེ་ཡིན། །ཉི་མའི་ཚིག་ལ་མངོན་པར་ཆགས་པའི་མིས། །ཉི་མ་ཤེས་པའི་རྟེན་འབྲེལ་མི་སྒྲུབ་པར། །རྗོད་པའི་ཚིག་ལ་ཉི་མར་གང་འཛིན་པ། །དོན་ལ་མཁས་པས་གཏི་མུག་ཅན་དུ་ཤེས། །གླེན་པ་དེ་ཡང་ནམ་ཡང་ཡུས་ཀྱིས་བརྣངས། །ལོག་ཤེས་ཉིང་འཁྲུལ་གྱུར་པའི་སྐྱེ་བོ་དང༌། །ཁ་ཡང་མི་གཏམ་སྙིང་ཡང་མི་བསྲེ་སྟེ། །འགག་ལ་བབ་ན་ཕྱེ་གཏོར་བྱས་ན་དགྱེས། །སྐྱེ་རྒ་ན་འཆི་སྤངས་པའི་བླ་མ་ཡིས། །འཆི་མེད་བདུད་རྩི་བཟོ་ཡིས་གསུང་འདི་ལ། །རྟག་བརྟན་གཡོ་བ་མེད་པ་རང་གི་སེམས། །འཆི་མེད་བདུད་རྩི་ཉམས་སུ་མྱོང་བ་སྐྱེས། །ཚིག་དོན་འབྲེལ་དང་འབྲེལ་པ་མེད་པའི་ཚུལ། །སྒོམ་པའི་ཤེས་རབ་སྐྱེས་ན་མཁས་པར་མཆི། །བླ་མའི་གསུང་དང་གསུང་གི་སྒྲོས་རྣམས་ཀྱང༌། །མཐའ་དྲུག་རྡོ་རྗེའི་ཚིག་གིས་རྒྱས་བཏབ་པ། །མངོན་དུ་གྱུར་པའི་མི་ལ་སྣང་བ་བྱུང༌། །བདག་གི་གསུམ་དང་བཅུ་ལ་སོགས་པའི་ཆོས། །རྗེ་བཙུན་རྡོ་རྗེའི་གསུང་བཞིན་བསྒོམས་པས་གོ། །མོས་གུས་གནད་དུ་སྐྱོལ་དང་གཅེས་སེ་ཀུན། །བརྒྱུད་པ་མེད་པའི་རང་བྱུང་དམ་ཆོས་རྣམས། །རྒྱལ་བ་བཞིན་དུ་སློབ་དཔོན་མེད་པར་གོ། །གཞན་ལ་སྨྲས་པས་སངས་རྒྱས་བྱ་བ་བྱེད། །མ་སྒོམ་པ་ཡི་དམ་ཆོས་མི་གོ་ཞེས། །འཇིག་རྟེན་མགོན་པོས་བཀའ་སྩལ་ཡང་ཡང་གསུང༌། །བླ་མའི་གསུང་བཞིན་ཁྱེད་ཀྱིས་ཉམས་སུ་ལོངས། །རང་གི་བུ་སྡུག་རྣམས་ལ་གདམས་པ་ཡིན། །དེ་ལྟར་དྲི་མེད་བདུད་རྩི་ཞུས་པའི་ལན་གསུངས་པ། །མོས་གུས་ལྕེས་བླངས་གཞན་ལ་ཕན་འདོད་བློ་གྲོས་ཀྱིས། །ཡི་གེར་བཀོད་པར་གྱུར་པས་ནོངས་པར་མཆིས་ན་ཡང༌། །བླ་མ་དཔའ་བོ་མཁའ་འགྲོའི་ཚོགས་ལ་བཟོད་པར་གསོལ། །དགེ་བ་འདིས་མཚོན་འཁོར་འདས་ཀུན་གྱིས་དུས་གསུམ་དུ། །བྱས་ཤིང་བསགས་དང་ཡོད་པའི་དགེ་བ་རྒྱ་ཆེན་གྱིས། །བདག་དང་ནམ་མཁའ་མཉམ་པའི་འགྲོ་བ་མ་ལུས་པ། །བླ་མེད་རྫོགས་པའི་བྱང་ཆུབ་མྱུར་ཐོབ་ཤོག

།ཆོས་ཀྱི་རྗེ་དཔལ་འབྲི་གུང་པའི་ཞལ་གྱི་གདམས་པ། ནོར་བུ་རིན་པོ་ཆེ་བརྩེགས་པའི་རི་བོ་ལྟ་བུ་ཡེ་ཤེས་ཀྱི་འོད་ཟེར་གྱི་དྲ་བ་ཀུན་ཏུ་འགྱེད་པའི་སྒྲོན་མེ། ལྷ་དང་བཅས་པའི་འཇིག་རྟེན་གྱི་སྤྱི་གཙུག་གི་རྒྱན་དུ་གྱུར་པ་རྫོགས་སོ།། །། 

༦༩༠༽ ༄། །རྟེན་འབྲེལ་ཞུས་ལན་མ།། ཨོཾ་སྭསྟི། འཇིག་རྟེན་མགོན་པོ་ཆོས་ཀྱི་རྗེ་རིན་པོ་ཆེ་འབྲི་གུང་པ་ཡབ་སྲས་ལ་སྐྱབས་སུ་མཆིའོ། །ཆོས་རྗེ་བླ་མ་དེ་སྐུ་བགྲེས་ཁར་གཟིམས་སྤྱིལ། ཆོས་ཁྲི། རྟ་འཆག འབྲི་གུང་ཐང་ལ་སོགས་པར་སྐུའི་བཀོད་པ་བཞི་དུས་གཅིག་ལ་བསྟན་ནས། ཡང་ཟླ་བ་ཕྱི་མ་ལ་སྐུའི་བཀོད་པ་བསྟན་པའི་དུས་ཚོད་དང་ཟླ་བ་དང་ཞག་གི་ཉིན་པར་དེ་ཉིད་ལ་གསེར་ཁང་དུ་བཞུགས་ནས། གནས་ཆེན་གྱི་རི་པ་འགའ་ཞིག་རྫངས་པའི་དུས་ན་རི་པ་རྣམས་ཀྱིས་ཞུ་བ་ཕྱོགས་གཅིག་ཏུ་དྲིལ་ནས་ཞུས་པ། ཕ་འཇིག་རྟེན་མགོན་པོ་རྟེན་འབྲེལ་ལ་མངའ་བརྙེས་པ་ལགས་པས། གནས་སྐབས་དང་མཐར་ཐུག་གི་རྟེན་འབྲེལ་རྣམས་ཞལ་གསལ་བ་ཞིག་ཐུགས་ལ་འདོགས་པར་ཞུ་ཞུས་པས། ཆོས་རྗེའི་ཞལ་ནས། འདི་ལ་ཆོས་ཤིན་ཏུ་ཟབ་པ་ཞིག་ཡོད། སྤྱིར་ཐེག་པ་ཆེན་པོ་གསང་སྔགས་འདི་ཐབས་ལ་མཁས་པས་བསླབ་པ་ལ་གཅེས་སྤྲས་བྱེད་དགོས་པ་ཡིན། དེ་ལ་དང་པོ་རྟེན་གྱི་བཅའ་ལུགས་ནི། སྐུ་འབག་བཀོད་པ་མ་དང༌། ལྷན་སྐྱེས་བལ་སོ་མ་དང༌། ཞབས་རྗེས་བཀོད་པ་མ་དང༌། པད་གདུགས་མ་དང༌། དྲུག་འགྱོགས་མའོ། །འདི་གསུམ་ལ་དགོས་པ་རེ་རེ་ཡོད་པས་བཅང་བར་བྱ། དགོས་པ་གང་ཡོད་སྙམ་ན། བཀོད་པ་མས་ནི་སངས་རྒྱས་ཀྱི་ཞིང་ཁམས་རྣམ་པར་དག་པ། ཉེས་པའི་དྲི་མ་དང་བྲལ་བར་སྐྱེ་བའི་དགོས་པ་ཡོད། པད་གདུགས་མས་ནི་གང་དུ་འདུག་ཀྱང་གཞི་ཟིན་པ་དང༌། མི་ཁ་འཇམ་པའི་དགོས་པ་ཡོད། ཁྲི་དྲུག་འགྱོགས་མས་ནི་གང་དུ་སྐྱེས་ཀྱང་རིགས་མཐོ་བ་དང༌། དཔོན་སློབ་ཀྱི་རྟེན་འབྲེལ་འཛོམ་པ་དང༌། མི་ཐམས་ཅད་ཆུན་པའི་དགོས་པ་ཡོད། འགའ་ཞིག་ན་རེ། བླ་མའི་ཞབས་རྗེས་མདོ་ལུང་ནས་བཤད་པ་མེད་ཟེར་ཏེ། བཀའ་དང་བསྟན་བཅོས་ནས་བཤད་པ་མེད་ཀྱང༌། སངས་རྒྱས་བཅོམ་ལྡན་འདས་ཞལ་བཞུགས་པའི་དུས་ན་ཞབས་རྗེས་བྱོན་པ་དང༌། ཞབས་རྗེས་གདན་འདྲེན་པ་ཡོད་པ་ཡིན་ལ། ད་ལྟ་ངེད་རང་གི་བརྒྱུད་པ་འདིའི་དབང་དུ་བྱས་ན་ཡང༌། རྗེ་ནཱ་རོ་པའི་ཞབས་རྗེས་དཀར་སྒོང་ཤེལ་འདྲ་བ་གཅིག་ལ།

སྤུ་ཤད་དང་རྣལ་རིས་མ་ཉམས་པར་བྱོན་པ། རྗེ་མར་པས་གཟིགས་ནས། རས་ཀ་ཏན་ཞིག་ལ་གདན་དྲངས་པས། འོ་སྐོལ་ལ་ཡང་སྲོལ་ཡོད་པས། བླ་མ་དམ་པའི་གསུང་ཚད་མ་ཡིན། དེས་ན། ཞབས་རྗེས་ལ་མོས་གུས་ཀྱི་རྟེན་དུ་བྱ་བར་གསུངས་པས། ཁྱོད་རྣམས་ཀྱིས་དེ་ལྟར་ཡིད་ལ་ཞོག རྟེན་མཐོངས་ཀྱི་མཚན་ཉིད་ཀྱང་ཟ་འོག་རིགས་གསུམ་སྟེ། ཟི་ཁྱིམ་དང༌། མཁར་ཐབས་བྱ་རིས་མ་དང༌། ཤ་བ་རིས་དང་གསུམ་མོ། །ཟི་ཁྱིམ་ནི་ཁ་དོག་སྣ་ལྔ་ཚང་བ་ལ། ཡོན་ཏན་རྣམ་པ་ལྔ་ཚང་བའི་རྟེན་འབྲེལ་ཡོད། ཡོན་ཏན་ལྔ་ནི། རིག་པ་དྭངས་པ་དང༌། མི་མ་ཡིན་པ་དབང་དུ་བསྡུ་བ་དང༌། སྣང་བ་ལ་རང་དབང་ཐོབ་པ་དང༌། དཀར་པོའི་ཡོན་ཏན་རྒྱུད་ལ་སྐྱེ་བ་དང༌། འབྱུང་བཞིའི་སྐྱེ་མཆེད་ཟིལ་གྱིས་གནོན་པ་དང་རླུང་སེམས་ངལ་བའི་ཉེས་པ་མི་འབྱུང་བ་ཡིན། མཁར་ཐབས་བྱ་རིས་མས་ནི་གྲོང་ཡུལ་ལ་ཞེན་པ་ཆེ་བ་དང༌། གནས་མལ་མི་ཟིན་པའི་སྐྱོན་ཡོད་པས་སྤངས། ཤ་བ་རིས་ནི། རི་ཁྲོད་ལ་སོགས་པ་དབེན་པའི་གནས་སུ་དགེ་སྦྱོར་ཉམས་སུ་ལེན་པའི་དུས་ན་འབྱུང་པོ་དང༌། གནོད་སྦྱིན་ལ་སོགས་པའི་བར་ཆད་འབྱུང་ཉེ་བས་སྤང་བར་བྱ། གཞན་ཡང་མགོན་པོ་བྱ་རོག་མ་དང༌། ཐབས་ལམ་ཚིགས་བཅད་མ་དང༌། ཞི་བྱེད་རྨང་ལམ་དང༌། འཕོ་བ་འཇའ་ཚོན་མ་དང༌། ཚེ་རིང་སྐོར་གསུམ་མ་དང༌། སྒྱུ་ལུས་ནགས་ཤོད་མ་དང༌། དེ་རྣམས་ལ་དགོས་པ་རེ་རེ་ཡོད་པས་གཏན་དུ་བཅང་བར་བྱ། ཁྱད་པར་དུ་ཟབ་ཆོས་མང་བར་བྱ། གསུང་གི་རྟེན་ཡིན། དེ་ལ་མགོན་པོ་བྱ་རོག་མས་ནི། ཚེ་འདི་ལ་བར་ཆད་ཕྲ་མོ་མི་འབྱུང་བའི་དགོས་པ་ཡོད། འཆི་ཁའི་དུས་སུ་གནད་གཅོད་ཀྱི་སྡུག་བསྔལ་མི་འབྱུང་བ་དང་གཉིས། ཐབས་ལམ་ཚིགས་བཅད་མས་ནི། སྲོག་གི་དབང་པོ་འགགས་པའི་དུས་ན་སེམས་གསལ་བ་དང༌། དེའི་བྱེད་པས་འབྱུང་འཇུག་གི་རླུང་ལ་གནད་དུ་སོང་བས། མངལ་གྱི་སྒོ་ཁེགས་ནས་སྲེད་པའི་ས་བོན་ཟད་པའི་དགོས་པ་ཡོད། ཞི་བྱེད་རྨང་ལམ་མས་ནི། རྨི་ལམ་བར་དོ་དང༌། སྲིད་པ་བར་དོ་གཉིས་གང་དུ་ཡང་འོད་གསལ་ཟིན་པ་དང༌།

རྣམ་ཤེས་ཀྱི་སྲོག་གཅིག་ཡི་གེ་ཧཱུྂ་དུ་གནས་པ་དེས། རིགས་དྲུག་གི་ས་བོན་ཁེགས་པ་དང༌། ཚེ་འདི་ལ་ཡང་ནད་ཕྲ་མོ་མི་འབྱུང༌། བྱུང་ཡང་ཐབས་ཀྱི་ལམ་དུ་སློང་བའི་དགོས་པ་ཡོད། འཕོ་བ་འཇའ་ཚོན་མས་ནི། སྐྱེ་བ་འདི་ལ་སྲིད་པ་བར་དོའི་སེམས་ཞེས་པ་ལུས་ནི་མཐོང་བ། དྲན་པ་ནི་གསལ། དེ་རྣམ་ཤེས་ལ་རང་དབང་མ་ཐོབ་པས་འཕོ་བས། དེ་ལ་འཕོ་བ་འཇའ་ཚོན་མས་ཤེས་པ་རང་དབང་ཐོབ་པའི་དགོས་པ་ཡོད་པ་ཡིན། བཀྲ་ཤིས་ཚེ་རིང་མས་ནི། སྒོམ་ཆེན་པ་སུ་ལ་ཡོད་ཡི་གེ་མི་ཤེས་ཀྱང་བཅངས་པས། མི་མ་ཡིན་གཏུམ་པོས་བར་ཆད་མི་བྱེད་པའི་དགོས་པ་ཡོད། སྒྱུ་ལུས་ནག་ཤོད་མས་ནི། རྨི་ལམ་ལ་གནད་དུ་མ་སོང་ན་འོད་གསལ་ཟིན་པ་དཀའ་བས། ནགས་ཤོད་མའི་དཔེ་ཡོད་ན། དེའི་ཡོན་ཏན་རྒྱུད་ལ་སྐྱེ། མཎྜལ་གྱི་བརྒྱན་ནི། ཕོ་དུང་མོ་དུང་གང་ཡིན་ཡང་རུང༌། སྲིན་བུ་དང་བུག་བརྡོལ་གས་ཆགས་མེད་པ་གལ་ཆེ། དེ་རྣམས་ཡོད་ན་རང་གི་བསམ་པ་ལ་སྐྱོན་ཡོང་བ་རྟེན་འབྲེལ་ཡིན། སྤྱིལ་པོ་གང་དུ་སྡོད་ཀྱང་མེ་ཁང་ཤར་ལྷོར་བྱ། ཉལ་ས་ལྷོར་བྱ། ཤིང་ཚང་ལྷོ་ནུབ་ཏུ་བྱ། མཆོད་ཁང་ཤར་དུ་བྱས་པས་རྒྱུ་རྐྱེན་གང་གིས་ཀྱང་མ་བསླད་པའི་རིག་པ་ཆོས་ཉིད་དུ་འཆར་བའི་དགོས་པ་ཡོད། ཁང་བུ་ནུབ་ཏུ་བྱ། ཉོན་མོངས་པའི་འདུ་འཛིའི་རྣམ་རྟོག་ནུབ་པ་དང༌། ལྷག་མཐོང་གི་ཡེ་ཤེས་རྒྱུད་ལ་སྐྱེ་བའི་དགོས་པ་ཡོད། མཆོད་ཁང་དུ་དུ་བ་སོང་ན་མཛེ་འོང༌། མཛེ་མ་བྱུང་ཡང་རིག་པ་འཐིབ་པའི་སྐྱོན་ཡོད། མཆོད་ཁང་དུ་དུ་བ་མ་སོང་བ་གལ་ཆེ། གཏོར་སྟེགས་བྱང་ཤར་མཚམས་སུ་བྱ། དེ་ལ་དགོས་པ་ཟབ་པ་ཞིག་ཡོད། སྒོ་ཤར་དུ་བསྟན། ཉལ་སའི་ལོགས་ལ་ཕུར་པ་མི་གདབ། ཤམ་ཐབས་དང༌། ལྷམ་ལ་སྔས་མི་བྱ། སྔས་ལ་འགོང་པ་ན་ཟས་གོས་སྲི་མི་རྨེ། སྤྱིལ་པོའི་ནང་དུ་གདན་མི་སྤྲུགས། བླ་མའི་སྐུའི་གྲིབ་མ་ལ་མི་འགོང༌། མཆོད་ཁང་དང་བསྐྱེད་རིམ་ཐུན་གཅིག་བསྒོམས་པའི་གྲིབ་མ་ལ་མི་འགོང༌། དེ་དག་དང་མི་འབྲལ་བར་བྱ། མཆོད་པ་གང་འབུལ་བ་ཡང་དངོས་པོ་གང་བཟང་བ་ལ་བྱ།

དེས་འབྲས་བུ་བཟང་པོ་འབྱུང་ཞིང༌། ངན་པ་ལྡོག་པའོ། །ཡུལ་ཕྱོགས་གང་དུ་སྡོད་ཀྱང༌། ཇོ་བོ་ཐུགས་རྗེ་ཆེན་པོའི་སྒོམ་བཟླས་བྱས་ན་བཀྲ་ཤིས་པར་འོང༌། ཐབ་མ་ཤོར་བར་བྱ། འགྲོ་འདུག་ཉལ་གསུམ་དུ་འཁྲུལ་འཁོར་གསུམ་དང་མ་བྲལ་བར་བྱ། སྐད་ཅིག་ཀྱང་བླ་མ་དམ་པ་དང༌། བྱང་ཆུབ་ཀྱི་སེམས་བརྗེད་དུ་མི་བཏུབ། རྟེན་འབྲེལ་ཐམས་ཅད་བླ་མ་དམ་པ་ལ་ཚང་བ་ཡིན། བླ་མ་སྐུ་ཁམས་ངན་པའམ། ཚོགས་སུ་མི་གཞན་གྱིས་གཡེང་བ་ཆེ་བའི་དུས་སུ། བྱིན་རླབས་ཞུས་ན་ཉེས་པ་བསྐྱེད། ཆོས་ཐམས་ཅད་བསམ་པའི་རང་གཟུགས་ཡིན་པས། ནང་དུ་བསམ་པ་བཟང་པོ་བསྐྱེད་པ་ཤིན་ཏུ་གལ་ཆེའོ། །གཏོར་ཟན་སླ་ན་འབྲུ་མི་སྨིན་པའི་ཡུལ་དུ་སྐྱེ་བས། གཏོར་ཟན་གར་བ་བྱ། གཏོར་མགོ་བྱང་དུ་སྟོན་པ་འདི་ཡང༌། ཐེལ་འདིའི་རྒྱབ་རི་བྱང་ན་ཡོད་པའི་སྟབས་ཀྱིས་བྱས་པ་ཡིན་ལ། ཡུལ་གཞན་དུ་འགྲོ་འདུག་ལ་སོགས་པ་བྱེད་པའི་དུས་སུ་བྱང་དུ་སྟོན་དགོས་རྒྱུ་ཡང་མེད་པས་ཕྱོགས་མཐོ་དམན་ལ་སོགས་པ་དུས་དང༌། གཞུང་ནས་གསུངས་པ་ལྟར་བྱེད་པ་ཡིན། གཞན་ཡང་གོས་ལྷམ་དང༌། ཞྭ་ལ་སོགས་པ་རྣམས་ལ་རྟེན་འབྲེལ་རེ་ཡོད་པས། རིང་ཐུང་སོགས་གཟོབ་པ་གལ་ཆེ། འཇའ་ཚོན་མས་ནི་ཕུང་པོ་ཁམས་དང༌། སྐྱེ་མཆེད་ཐམས་ཅད་སྣང་ལ་རང་བཞིན་མེད་པ་སྒྱུ་མ་ལྟ་བུ་དེ་ལ། རང་གཞན་གྱི་ལྷའི་གཞལ་ཡས་ཁང༌། གཟན་ལྷན་གྱིས་ནི་འདུ་འཛིའི་གཡེང་བའི་གཉའ་གནོན། དེ་ལ་གཟན་ལྷན་ཁ་དོག་མི་བཀྲག་པ་དེས་ཤེས་པ་འཐིབ། གཟན་ལྷན་སྔོན་པོ་དམར་པོ་བཏང་ན། དགྲ་རྐུན་ཡོང་བའི་སྐྱོན་ཡོད་པས་སྤང༌། སྡུད་དར་ལྕགས་ཁ་ལ་བྱ། དམར་པོ་དང༌། སེར་པོ་དང༌། ལྗང་ཁུ་ལ་བྱས་ན་ཁ་སྨྲས་འབྱུང་བས་སྤང༌། ལྷམ་སྣ་སྒུར་མས་ནི་འཕྲལ་གྱི་བདེ་སྐྱིད་ཡོང་བ་དང༌། གཞི་ཟིན་པའི་དགོས་པ་ཡོད། ནང་གི་བསམ་པ་དང་རྟེན་འབྲེལ་གལ་ཆེ་བས། དེ་ལ་བསེན་མོས་ནུས་པ་ཉམས་པས་རྨི་ལམ་ངན་པ་དང༌། འདོད་ཆགས་ཀྱི་སྲེད་པ་ཆེ་བ་དང༌། གཞི་ལ་སྡོད་སྙིང་མི་འདོད། བསེན་མོས་ནུས་པ་ཉམས་པ་ནི།

རོ་སྨད་ཀྱི་རྩ་གཡོན་དུ་ཁ་བལྟ་བ་དེ་ལ་ཉེ་བར་རྒྱུ་བའི་རླུང་ཞུགས་པས། རྨི་ལམ་དུ་གནོད་པས་ཐིག་ལེ་འཆོར་བ་ཡིན། རྨི་ལམ་ངན་པ་ནི། རླུང་འོག་ནས་རྒྱུ་བ་ལ་འཁྲུལ་འཁོར་དགུ་པས་རྩ་ཁ་གྱེན་ལ་ལོག་པས། རྨི་ལམ་ངན་པ་འབྱུང་བ་ཡིན། འདོད་ཅིང་ཆགས་པས་སྲེད་པ་སྐྱེ་བའི་རྒྱུ་ནི། འདོམས་ཀྱི་རྩ་ཉ་མོ་ཁ་འདུས་པའི་པདྨའི་རྩ་བ་ལ་བུ་ག་མང་པོ་ཡོད་པ། དེར་ཕྲ་རགས་ཀྱི་རླུང་ཞུགས་པས་ཆགས་པ་སྐྱེ་བ་ཡིན། རྒྱུ་སྔོན་དུ་སོང་བའི་འབྲས་བུ་ཕྱི་མར་སྨིན་པ་ལ། དམ་པའི་ཆོས་བྲི་བ་དང༌། དེ་བཞིན་གཤེགས་པའི་སྐུ་གཟུགས་བཞེངས་པ་དང༌། དེ་རྣམས་འཇིག་རྟེན་གྱི་སྒྲོན་མེའི་བསྟན་པའི་རྒྱལ་མཚན་ལྟ་བུ་ཡིན་པས། བྱིན་རླབས་འབྱུང་བ་ཡིན། དེ་ཡང་ཆོས་བྲི་བ་དང་སྐུ་བཞེངས་པ་ལ་ཡང༌། རྟེན་འབྲེལ་ལེགས་པར་བསྒྲིགས་པ་གལ་ཆེ། རྟེན་འབྲེལ་མ་བསྒྲིགས་ན་ཉེས་དམིགས་ཆེ་ཞིང་ཕན་འདོགས་ཆུང༌། དེ་རྒྱུ་རྐྱེན་ཕུན་སུམ་ཚོགས་པ་དགོས་ཏེ། དེ་ཡང་ཤོག་བུ་ཡིག་མཁན་སྣག་ཚ་གསུམ་མོ། །དེ་དག་ལ་རྟེན་འབྲེལ་རེ་རེ་ཡོད་པས། ཡི་གེ་མ་ལེགས་ན་གསུང་གི་རབ་གནས་མི་ཆགས་པ་དང༌། ཤེས་པ་མི་གསལ་ཞིང་འཐིབ་པར་གྱུར་བས་ཡི་གེ་ལེགས་པ་གལ་ཆེ། དབུ་ལ་ལྟོ་སྐྱ་མེད་ན། རང་གི་གོས་མི་འབྱོར་བའི་སྐྱོན་ཡོད། ཞབས་ལ་ལྟོ་སྐྱ་མེད་ན་ནོར་མི་ཆགས་པའི་སྐྱོན་ཡོད། དབུ་ཞབས་ཀྱི་ཡི་གེ་དང༌། ཤོག་བུ་ཆེ་ཆུང་མ་སྙོམ་ན། རང་གི་བསོད་ནམས་ལ་མཐོ་དམན་ཡོང་བའི་སྐྱོན་ཡོད་པས། ཡི་གེ་ཆེ་ཆུང་སྙོམ་པ་དང༌། ཤོག་བུ་ཆེ་ཆུང་སྙོམ་པ་གལ་ཆེའོ། །མཐའ་རྒྱ་ཆུང་ན་ཡུལ་གཅོང་རོང་ཅན་དུ་སྐྱེ། ཡ་ཡོ་བྱུང་ན་ན་ཚ་ཕྲན་ཚེགས་ཡོང་བས་གསུང་གི་རྟེན་དམ་པའི་ཆོས་བྲི་བ་ལ་གཟོབ་པ་གལ་ཆེ། ལྷག་ཆད་དང་བསྡུས་ཡིག་བྱས་ན། ཡིག་མཁན་ཁ་ལྐུགས་པར་སྐྱེ་བས། དགོས་པ་ཅན་མ་གཏོགས་པར་བསྡུ་ཡིག་མི་བྱ། དེ་ཡང༌། སྔོན་ཐུབ་པ་ཆེན་པོ་འདི་རྒྱལ་པོའི་ཁབ་ན། རྒྱལ་བུ་གཞོན་ནུར་བཞུགས་པའི་དུས་སུ།

ཡིག་མཁན་ཀུན་གྱི་བཤེས་གཉེན་ལ་ཡི་གེ་སློབ་པ་ཞུས། བསྐལ་པ་ཐ་མ་ལ་ཐུབ་པ་ང་ནི་ཡི་གེའི་གཟུགས་སུ་འབྱུང་གསུང་བས། ཐུབ་པའི་སྐུ་དངོས་ཡིན་པས། ཡི་གེ་བྲི་བ་དང༌། རྟེན་བཞེངས་པ་ལ་གཟོབ་པ་དང༌། རྟེན་དུ་བཅང་བ་གལ་ཆེ། རྟེན་ཕུན་སུམ་ཚོགས་པ་ནི། སངས་རྒྱས་ཀྱི་བསྟན་པ་ལ་མོས་ཤིང༌། བདུད་ཀྱི་ལས་སུ་མ་སོང་བ་དེ་རྣམས་ནི་ཆོས་ཀྱི་རྟེན་འབྲེལ་འཛོམ་པ་ཡིན། རྒྱུད་ལུང་མན་ངག་ཐམས་ཅད་ནས་ཕུང་པོ་ཁམས་དང༌། སྐྱེ་མཆེད་ཐམས་ཅད་ལྷ་དང་ལྷ་མོའི་རང་བཞིན་དུ་བསྒོམ་གསུངས་པས། གསང་སྔགས་ཀྱི་དཀྱིལ་འཁོར་ལྷ་ཚོགས་རྣམས་བྲི་བའི་དུས་སུ་ཡང༌། དུར་ཁྲོད་ཀྱི་རོ་དང༌། གཅེ་སྤྱང་དང༌། གཅན་ཟན་རྣམས་ཤིན་ཏུ་ཚོ་བ་དང༌། དམར་བ་དང༌། སྣུམ་པ་དང༌། གད་མོ་དགོད་པ་འདྲ་བ་བྲི། རིད་ཅིང་རྗུད་པ་མི་བྱ། གཅན་གཟན་ལ་སོགས་པ་ཐམས་ཅད་ཀྱང་འགྲངས་པ་དང༌། སྐྱུགས་པ་དང༌། འགྱིང་བ་འདྲ་བ་བྲི། མཁའ་འགྲོ་མ་ཐམས་ཅད་ཀྱང་གར་གྱི་ཉམས་དགུ་དང་ལྡན་པ་བྲི། སྤྲིན་རྣམས་ཀྱང་ཆར་འབབ་པ་དང་གློག་འགྱུ་བ་དང༌། འབྲུག་སྒྲ་ལྡིར་བ་ལྟ་བུའོ། །མེ་རི་ཐམས་ཅད་ཀྱང་གཡས་སུ་འབར་བ་བྲི། ཆུ་བོ་ཐམས་ཅད་ཀྱང་གཡས་ཕྱོགས་སུ་འབབ་པ་བྲི། རྣལ་འབྱོར་པ་ཐམས་ཅད་ཀྱང་བརྟུལ་ཞུགས་འཛིན་པའི་མཆོག་ཅན་བྲིའོ། །རྗུད་པ་དང༌། སྐམ་པ་བྲིས་ན་ཟས་ནོར་གྱིས་ཕོངས་པ་དང༌། འཚོ་བ་མི་འབྱོར་བའི་སྐྱོན་ཡོད། ཐུབ་པའི་སྐུ་ལ་སོགས་པ་བྲི་བ་ཡང༌། གདན་ཁྲི་དམའ་ན་འཁོར་གྱིས་མི་ཁྱོགས། རྒྱན་རྣམས་བཞི་མེད་ན་དེའི་ཡོན་ཏན་བཞི་མི་འབྱུང༌། སེམས་དཔའ་བཅུ་དྲུག་བྲི། ཞིང་ཁམས་རྣམ་པར་དག་པར་སྐྱེ་བའི་ཕྱིར་པདྨའི་ལྡུམ་རྫིང༌། ཡེ་ཤེས་ལྔ་ཐོབ་པར་བྱ་བའི་ཕྱིར། འཇའ་ཁ་དོག་རྣམ་པ་ལྔ། རྣམ་ཤེས་ཚོགས་བརྒྱད་དག་པར་བྱ་བའི་ཕྱིར། གྲུབ་ཆེན་བརྒྱད་བྲི། མདོར་ན་མཚན་དང་དཔེ་བྱད་ཕུན་སུམ་ཚོགས་པ་འབྱུང་བའི་དགོས་པ་ཡོད་པས་ལྷ་བྲི་བ་ལ་གཟོབ་པར་བྱའོ།། ༈ །།ཡང་སློབ་དཔོན་སྒོམ་པ་ཨ་གྲུབ་ཀྱིས་གཙོ་བྱས་སྒོམ་ཆེན་པ་འགའ་ཞིག་སྐྱི་ཤོད་དུ་ཕྱིན་པའི་དུས་སུ།

བཀའ་གདམས་པའི་བཙུན་པ་སྟོན་རྒྱལ་བྱ་བ་ཞིག་དང་འཕྲད་པས། ཁོས་ཚིགས་བཅད་བྱས་པ། ཕྱིས་ཆོས་རྗེས་གསན་ནས། ངའི་ཞྭ་འདི་སྨད་ཅིང་མེད་པར་མི་ནུས་ཀྱི་གསུང༌། ཞྭ་ཆོས་མཛད་ལ། དཔག་མེད་བསོད་ནམས་སྟོབས་འབྱུང་དཔལ་གྱི་ཞྭ། །དུས་གསུམ་སངས་རྒྱས་ཀུན་མཉེས་བསྔགས་པའི་ཞྭ། །འགྲོ་བའི་དབུལ་དང་ཕོངས་པ་སེལ་བའི་ཞྭ། །མང་པོའི་ནང་ནས་ཁྱད་འཕགས་གཙུག་ཏོར་ཞྭ། །ང་ཡི་ཞྭ་ནི་ཅིས་ཀྱང་ནུབ་པར་མི་འགྱུར་རོ། །ཤེས་རབ་ཕུན་སུམ་ཚོགས་པ་ཐོབ་པས་རྩེ་མོ་རྣོ་བར་གྱིས། ཡོན་ཏན་ཐམས་ཅད་བསྐྱེད་པས་བུམ་པ་དང་ལྡན་པར་གྱིས། ཐེག་པའི་ཆོས་མཐའ་དག་རྟོགས་པས་ཀ་བ་ལེགས་ཤིང་མཛེས་པར་གྱིས། རྒྱུད་སྡེའི་ཆོས་མཐའ་དག་གི་སྣོད་ཡིན་པས་ལྕགས་རི་མཐོ་བར་གྱིས། ཞྭ་མང་པོའི་ནང་ན་དཔའ་ཞིང་བརྗིད་པས་ངོ་སྒོ་མཐོ་བ་དང༌། ཁྲུ་གང་ཚད་དུ་བྱ། ཀ་བ་དྲུག་དང་ལྡན་པར་བྱ་བ་ནི། ཕ་རོལ་ཕྱིན་པ་དྲུག་དང་ལྡན་པ། ཕྱི་སྐོར་ཨེན་ཙམ་མཐོ་བ་ནི། བཀའ་སྡེ་སྣོད་གསུམ་གྱི་དོན་ཡིན། ཡང་མཚན་ཉིད་གསུམ་དང་ལྡན་དགཽོས། བསོད་ནམས་ཀྱི་རྟེན་འབྲེལ་ཡོད་པས་ཆེ་བ། བར་ཆད་མི་འབྱུང་བའི་ཕྱིར་ལེགས་པར་ཟླུམ་པ། ཚད་དང་ལྡན་ཞིང་རྒྱུ་བཟང་ན་སྐྱེ་བོས་བྱམས་ཤིང་ཡོན་ཏན་གྱི་ཚོགས་ཆེ། རྒྱུ་ངན་པ་སྤུ་མེད་པ་དང༌། བག་ལེ་དང༌། རས་ལ་སོགས་པ་སྤངས་ལ། ཞྭ་ཕྲུག་འདོམ་གང་བ་ལ་བྱའོ། །ཞྭ་འདི་སྡིག་ཅན་གྱི་མགོ་ལ་མི་བཞག མི་ནག་གི་ལག་ཏུ་མི་བཏང༌། སྔས་སུ་མི་གཞུག རྙིང་པ་མི་བཤིག ང་ཡི་ཞྭ་འདི་རྟེན་དུ་བཞུག་པ་ཡིན། སྐྱེལ་མ་ཡིན། བཀའ་རྟགས་ཀྱི་ཕྱག་རྒྱ་ཡིན། སྒོམ་ཞྭའི་ནང་དུ་རྟེན་བཞུགས་པའི་རིམ་པ་ཡང༌། ཞབས་རྗེས་བཞུགས་ཕྱོགས་མགོ་མཇུག་མ་ལོག་པར་རིང་བསྲེལ་དང་དབུ་ལོ་བཞུགས་ན། ན་བཟས་དྲིལ། ཞབས་རྗེས་ཀྱི་སྟེང་དུ་གཞུག་ན་བཟའ་དར་དམར་པོ་ནང་དུ་གསོལ། དེ་ནས་དཀར་ལྗང་སེར་གསུམ་གྱིས་དྲིལ། ལྕགས་ཁ་ལ་སོགས་པ་ཁ་ཚར་མ་ཉམས་པས་གསོལ། སྨན་སྣ་ཚོགས་པ་གླ་རྩི་བཟང་དྲུག

འབྲས་བུ་གསུམ། ཙན་དན། ག་བུར། ཅུ་གང་ལ་སོགས་པ་དེ་རྣམས་ལ་དགོས་པ་རེ་རེ་ཡོད་པས། ཚང་བར་བྱ། འབྲུ་སྣ་ལྔ་དང༌། དེ་རྣམས་དར་ཐག་སེར་པོས་ལྷོད་པར་བཅིངས་ལ་གཞུག དབུ་ལོ་དང༌། གདུང་དང༌། ཚེམས་དང༌། ཕྱག་སེན་དང༌། ཞབས་སེན་དང༌། ལེགས་བརྗོད་དང༌། ཐུགས་དམ་གྱི་འཕྲེང་བ་དང༌། ན་བཟའ་རྣམས་ཞབས་རྗེས་ཀྱི་སྟེང་དུ་གཞུག གོ་མ་ལོག་པ་གལ་ཆེ། རྟེན་གཞུག་ན་ཡང་སྔགས་ལྟར་གཞུག བརྒྱུད་པ་གོང་མ་དང༌། རྩ་བའི་བླ་མ་དབུས་སུ་གཞུག བླ་མ་གཞན་གྱི་རྟེན་ཡོད་ན་གཡས་གཡོན་དུ་གཞུག བསྲེས་པར་སོང་ན། ཁམས་འཁྲུགས་པའི་སྐྱོན་ཡོད་པས་མི་བསྲེ། གཞན་ཡོད་ན། ཞག་གསུམ་ཁྲུས་བྱས་ལ། གུ་གུལ་གྱི་བདུག་ཅིང་བགེགས་བསྐྲད། རབ་གནས་སྦྱར་ལ་རྟེན་གྱི་ཟླ་ལ་བཞུགས་སོ། །ཡང༌། དཔུང་སྐོར་ལ་རྟེན་གཞུག་ན། དབུ་ལོ། ལེགས་མཛད་རིང་བསྲེལ། ན་བཟའ་དེ་རྣམས་གཞུག་གོ། །སྨན་གོང་དང་འདྲའོ། །བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང༌། ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་མྱུར་དུ་ཐོབ་པར་གྱུར་ཅིག །། ༦༩༡༽ ༄། །ཏིང་ངེ་འཛིན་གྱི་དབང་བསྐུར་གྱི་གདམས་པ།། 

 ཡང་བླ་མ་རིན་པོ་ཆེའི་ཞལ་ནས། ཏིང་ངེ་འཛིན་གྱི་དབང་བསྐུར་འདི་ཤིན་ཏུ་ཟབ་པ་ཡིན། དེ་ཡང་སྟན་བདེ་བའི་སྟེང་དུ་འཁྲུལ་འཁོར་ལེགས་པར་བཅའ། སེམས་བསྐྱེད་ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ལྟར་སྒོམ་པའི་སྨིན་མཚམས་ཀྱི་ཐད་སོའི་མདུན་གྱི་ནམ་མཁའ་ལ་གདན་བཞི་བརྩེགས་ཀྱི་སྟེང་དུ། རང་གི་རྩ་བའི་བླ་མ་བཞུགས་པར་བསམ། སྐུའི་རྣམ་པ་ནི་བཅོམ་ལྡན་འདས་རྡོ་རྗེ་འཆང་ཆེན་པོ། ཡུམ་རྡོ་རྗེ་རྣལ་འབྱོར་མ་དང་གཉིས་སུ་མེད་ཅིང་སྙོམས་པར་ཞུགས་པ། རུས་པའི་རྒྱན་དྲུག་ལ་སོགས་པའི་རྒྱན་ཆ་ལུགས་དང་ལྡན་པ། མདོར་ན་བླ་མ་ཧེ་རུ་ཀའི་སྐུར་ཝལ་གྱིས་བསྒོམ། དེ་ནས་ཕྱི་ནང་གསང་གསུམ་དེ་ཁོ་ན་ཉིད་ཀྱི་མཆོད་པ་ལ་སོགས་པ་ཡན་ལག་བདུན་པ་ཚར་གཅིག་དབུལ། དེའི་རྗེས་ལ་བླ་མ་རྡོ་རྗེ་འཛིན་པ་ཆེན་པོས། བདག་ལ་དབང་བསྐུར་བར་མཛད་དུ་གསོལ། ཞེས་གསོལ་བ་ལན་གསུམ་གདབ། དེ་ནས་བླ་མ་ཡབ་ཡུམ་གྱི་སྨིན་མཚམས་ནས། འོད་ཟེར་དཀར་པོ་བྱོན་ནས་རང་ཉིད་ཀྱི་སྨིན་མཚམས་སུ་ཐིམ་པས་ལུས་ཀྱི་སྒྲིབ་པ་ཐམས་ཅད་སངས་ཀྱིས་དག་པར་བསམ། བུམ་པའི་དབང་ཐོབ། བདག་ཉིད་སངས་རྒྱས་ཐམས་ཅད་ཀྱི་སྐུའི་ངོ་བོ། ལུས་ལྷའི་དལ་ཡིན་པ་ལ། དེ་ལྟར་རྟོགས་པ་རེ་དགའ་སྙམ་དུ་བསམ། ཡང་བླ་མ་ཡབ་ཡུམ་སྙོམས་པར་ཞུགས། སྦྱོར་མཚམས་ནས་འོད་ཟེར་དཀར་ལ་དམར་བའི་མདངས་ཆགས་པའི་རྣམ་པར་བྱོན་ནས་རང་ཉིད་ཀྱི་མགྲིན་པར་ཐིམ་པས། ངག་གི་སྒྲིབ་པ་དག་གསང་བའི་དབང་ཐོབ། བདག་ཉིད་སངས་རྒྱས་ཐམས་ཅད་ཀྱི་གསུང་གི་ངོ་བོ་ངག་གྲགས་སྟོང་སྔགས་ཀྱི་རང་བཞིན་ཡིན་པ་ལ། དེ་ལྟར་རྟོགས་པ་དེ་རེ་དགའ་སྙམ་དུ་བསམ། བླ་མ་ཡབ་ཡུམ་གྱི་ཐུགས་ཀ་ནས་འོད་ཟེར་སྔོན་པོ་བྱོན་ནས་རང་ཉིད་ཀྱི་སྙིང་གར་ཐིམ་པས། ཡིད་ཀྱི་སྒྲིབ་པ་དག་ཤེས་རབ་ཡེ་ཤེས་ཀྱི་དབང་ཐོབ། བདག་ཉིད་སངས་རྒྱས་ཐམས་ཅད་ཀྱི་ཐུགས་ཀྱི་རང་བཞིན་སེམས་ཉིད་གདོད་མ་ནས་མ་སྐྱེས་པ། སྐྱེ་འགག་གནས་གསུམ་དང་བྲལ་བ་ཡིན་པ་ལ།

དེ་ལྟར་རྟོགས་པ་རེ་དགའ་སྙམ་དུ་བསམ། དེ་ནས་བླ་མ་ཧེ་རུ་ཀ་ཡབ་ཡུམ་འོད་ཟེར་ཁ་དོག་སྣ་ཚོགས་སུ་གྱུར་ནས། རང་ཉིད་ཀྱི་སྤྱི་བོ་ནས་ལུས་ལ་ཐིམ་པས། ལུས་ངག་ཡིད་གསུམ་ཐ་དད་དུ་འཛིན་པའི་དྲི་མ་དག བཞི་པ་ཚིག་དབང་རིན་པོ་ཆེ་ཐོབ། བདག་ཉིད་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་མཉམ་པ་ཉིད་ལྷུན་གྱིས་གྲུབ་པ་ཡིན་པ་ལ། དེ་ལྟར་རྟོགས་པ་རེ་དགའ་སྙམ་དུ་བསམ། དེ་ནས་དེ་ཉིད་ཀྱི་ངང་དུ་ཕྱག་རྒྱ་ཆེན་པོ་ལྷན་གྱིས་མཉམ་པར་བཞག རྗེས་དེར་དགེ་བའི་རྩ་བ་བསྔོ་བ་བྱ། དེ་ལྟར་ཏིང་ངེ་འཛིན་གྱི་དབང་བསྐུར་འདི་ཉིན་ཞག་རེ་ལ་བརྒྱ་རྩ་བརྒྱད་མན་ཆད་ཅི་ནུས་རེ་ཉམས་སུ་བླངས་ན། ཏིང་ངེ་འཛིན་གསལ་ན་དབང་བཞི་ཐོབ་པ་དང་བྱིན་རླབས་ཁྱད་མེད། དམ་ཚིག་གི་འགལ་འཁྲུལ་ཆགས་ཉམས་ཐམས་ཅད་སོར་ཆུད་ནས། ཁམས་བཟང་ཞིང་དགེ་སྦྱོར་འཕེལ་བ་ལགས་པས། དེ་ལྟར་ཐུགས་ལ་བཞག་ནས་ཉམས་སུ་ལེན་པར་ཞུ་གསུངས།། །། ༦༩༢༽ ༄། །དབང་གི་རྒྱལ་པོ་ལྟ་བུའི་གདམས་པ་བཅུ་ཆོས་རྣམ་དག་ཆོས་སྐུའི་འོད་ཟེར།། 16777215༽༽༽༽༽༽00000000 དུས་གསུམ་འགྱུར་བ་མེད་པའི་རིན་པོ་ཆེ། །རིན་ཆེན་བྱང་ཆུབ་སེམས་ཀྱི་རང་བཞིན་སྐུ། །རྣམ་དག་བདེ་བ་ཆེན་པོ་ཧེ་རུ་ཀཿ །དཔལ་ལྡན་བླ་མ་འགྲོ་བ་རྒྱལ་གྱུར་ཅིག །དུས་གསུམ་གྱི་དཀྱིལ་འཁོར་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་གྱི་གདམས་པ་འདི་ལ་དོན་རྣམ་པ་གཉིས་ཏེ། ཐུན་མོང་དང་ཐུན་མོང་མ་ཡིན་པའི་ཆོས་སོ། །ཐུན་མོང་པ་ནི་ཀུན་ལ་ཡོངས་སུ་གྲགས་པ་སྟེ། དེ་ཡང་སློབ་དཔོན་ཆེན་པོ་ནཱ་རོ་པས་དཀའ་བ་བཅུ་གཉིས་སྤྱད་པའི་ཐ་མར་སློབ་དཔོན་ཆེན་པོ་ཏིལླི་པའི་ཞལ་ནས། ནཱ་རོ་པ་སང་ཁྱོད་ལ་གདམས་ངག་དང་རྗེས་སུ་བསྟན་པ་བྱ་གསུངས། དེར་དགའ་བ་རླབས་པོ་ཆེ་སྐྱེས་པ་དང༌། དེའི་ནུབ་མོ་གཉིད་མ་ཟིན་པས་ནམ་ལངས་དུས་མ་བྱུང་སྐད།

ནང་པར་སློབ་དཔོན་གྱི་སྤྱན་སྔར་བྱོན་པ་དང༌། སློབ་དཔོན་ཐང་ཅིག་གི་དཀྱིལ་ན་བཞུགས་འདུག་པ་ལ། དེར་ཕྱིན་པས་སླེབས་པའི་དུས་མ་བྱུང་སྟེ། མྱ་ངམ་གྱི་ཐང་ཡིན་པར་མ་ཤེས་པར་དབུགས་གམ་གུམ་ཞིག་སྤྱན་སྔར་ཐོན་པ་དང༌། ད་ནཱ་རོ་པས་མཎྜལ་ཕུལ་གསུངས། ཆུ་བཙལ་བས་ཡུལ་གསུམ་ཕྱོགས་ནས་མ་རྙེད་པ་དང༌། སྐུ་ལུས་ལ་སྐུ་མཚལ་བཏོན་ནས་སྙན་མཆོག་བཅད་པའི་མེ་ཏོག་ཚོམ་བུ་བཀོད་ནས་མཎྜལ་ཕུལ་ཏེ་ཞུས་པའི་ཆོས། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་གསུངས་སོ། །འདིའི་དོན་ལ་གསུམ་སྟེ་ལུས་དངོས་པོའི་གནས་ལུགས་དང༌། ལམ་ཉམས་སུ་བླངས་པའི་ཐབས་དང་གཉིས། འབྲས་བུ་སྐྱེ་བའི་རིམ་པ་དང་གསུམ། གཉིས་པ་སེམས་དངོས་པོའི་གནས་ལུགས་དང་གཅིག ལམ་ཉམས་སུ་ལེན་པའི་ཐབས་དང་གཉིས། འབྲས་བུ་སྐྱེ་བའི་རིམ་པ་དང་གསུམ་མོ། །དང་པོ་ལུས་དངོས་པོའི་གནས་ལུགས་ནི། ལུས་ནི་བྱང་ཆུབ་རྣམ་ལྔ་དང༌། །རྩ་དང་བྱང་ཆུབ་སེམས་དང་ནི། །མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་ནི་གནས་པ་ཡིན། །ཞེས་སོ། །དེ་ལ་ལུས་གདོད་མ་ནས་རྫོགས་པའི་བྱང་ཆུབ་ཏུ་སངས་རྒྱས་ཞེས་པའི་དོན་ནོ། །མངོན་པར་བྱང་ཆུབ་པ་ལྔ་བསྐྱེད་པར་བྱས་ཏེ། བར་དོ་དང་པོ་འཆི་བ་འོད་གསལ་ཆོས་ཀྱི་སྐུ་རྒྱུད་ལ་སྐྱེ་བ་སྟེ། ཆོས་ཉིད་སྟོང་པ་ཉིད་ལས་མངོན་པར་བྱང་ཆུབ་པའོ། །བར་དོའི་ཤེས་པ་དེ་བུར་སྐྱེ་ན་ཕའི་བཤང་ལམ་དུ་ཞུགས་ནས་མངོན་པར་མའི་མངལ་དུ་འགྲིམ་སྟེ། ཕ་དང་མ་ལས་ཐོབ་པའི་ཐིག་ལེ་དཀར་དམར་གཉིས་གདན་ཉི་ཟླ་ལས་མངོན་པར་བྱང་ཆུབ་པའོ། །དེའི་དུས་སུ་ས་བོན་རྣམ་པར་ཤེས་པ་ཡིག་འབྲུའི་རྣམ་པ། ཉི་ཟླའི་དཀྱིལ་དུ་ཆགས་པ་དེ། དེ་ཡང་ཡིག་འབྲུའི་རྣམ་པར་གནས་པ་ཡིན་གསུངས། དེ་གསུང་ཡིག་འབྲུ་ལས་མངོན་པར་བྱང་ཆུབ་པའོ། །དེའི་སྟོབས་འཕེལ་བས་བུ་ཡིན་ན་རྡོ་རྗེ། བུ་མོ་ཡིན་ན་པདྨ་ལ་སོགས་པའི་དབང་པོའི་རྣམ་པ་དོད་པ་ཐུགས་ཕྱག་མཚན་ནོ། །དེ་གཟུགས་དང་དབང་པོ་ཡོངས་སུ་རྫོགས་ནས།

ཕྱིར་འདོན་པ་དེ་སྐུ་ཡོངས་སུ་རྫོགས་པ་ལས་བྱང་ཆུབ་པའོ། །རྩ་དང་ཞེས་པ་ནི། ཕྱེ་ན་ཁྲི་ཚོ་བརྒྱད། བསྡུས་ན་འཁོར་ལོ་བཞི། ཤིན་ཏུ་བསྡུས་ན་རོ་མ་རྐྱང་མ་ཀུན་འདར་མ་གསུམ་དུ་འདུས་པ་ཡིན་གསུངས། བྱང་ཆུབ་སེམས་ཀྱི་ཐིག་ལེ་དང༌། མི་གཙང་བའི་རྫས་ཀྱིས་གང་བའི་ལུས་པོ་ནི། གང་གིས་བསྐྱེད། རྣམ་རྟོག་གིས་ལུས་ཀྱི་ཆོས་ནི་གནས་པ་ཡིན་ཞེས་པའོ། །ལམ་ཉམས་སུ་བླངས་པའི་ཐབས་ནི། བསྐྱེད་པའི་རིམ་པ་དང༌། རྫོགས་པའི་རིམ་པའོ། །དང་པོ་བསྐྱེད་པའི་རིམ་པ་ནི། མངོན་པར་བྱང་ཆུབ་པ་རྣམ་པ་ལྔ་ལས་བསྐྱེད་པ་སྟེ། དེ་ཡང་དཔེར་ན་རྗེ་བཙུན་སྤྱན་རས་གཟིགས་ཀྱི་བསྐྱེད་རིམ་ལྟ་བུ་ཞིག་ལ་མཚོན་ན། དང་པོ་སྭ་བྷ་ཝའི་སྔགས་ཀྱིས་ཆོས་ཐམས་ཅད་སྟོང་པ་ཉིད་དུ་བྱས་པ་ནི་ཆོས་ཉིད་སྟོང་པ་ཉིད་ལས་མངོན་པར་བྱང་ཆུབ་པའོ། །སྟོང་པའི་ངང་ལས་པདྨ་དང་ཟླ་བའི་གདན་བསྒོམ་པ་ནི། གདན་ཉི་ཟླ་ལས་མངོན་པར་བྱང་ཆུབ་པའོ། །དེའི་སྟེང་དུ་ས་བོན་གྱི་ཡི་གེ་ཧྲཱིཿབསྒོམ་པ་ནི་གསུང་ཡིག་འབྲུ་ལས་མངོན་པར་བྱང་ཆུབ་པའོ། །དེ་ལས་འོད་ཟེར་འཕྲོས་པས་ཁམས་གསུམ་གྱི་སེམས་ཅན་ཐམས་ཅད་ལ་ཕོག སྡིག་སྒྲིབ་དག་པར་བྱས་ནས་ཚུར་ཧྲཱིཿལ་ཐིམ། ཧྲཱིཿཡོངས་སུ་གྱུར་པ་ལས་པདྨ་དཀར་པོ་ཧྲཱིཿས་མཚན་པ་ཞིག་བསམ། དེ་ཐུགས་ཕྱག་མཚན་ལས་མངོན་པར་བྱང་ཆུབ་པའོ། །དེ་ལས་འོད་ཟེར་སྤྲོ་བསྡུ་བྱས་ཏེ་ཡོངས་སུ་གྱུར་པ་ལས། རྗེ་བཙུན་སྤྱན་རས་གཟིགས་དབང་ཕྱུག་རྒྱན་ཆ་ལུགས་དང་བཅས་རྫོགས་པར་བསྒོམ་པ་ནི། སྐུ་ཡོངས་སུ་རྫོགས་པ་ལས་མངོན་པར་བྱང་ཆུབ་པའོ། །རྫོགས་པའི་རིམ་པ་ཉམས་སུ་བླང་བར་བྱ་བའི་ཐབས་ནི། གཏུམ་མོ་དང་འོད་གསལ་དང་རྨི་ལམ་དང་སྒྱུ་ལུས་ལ་སོགས་པའི་ཇི་བཞིན་དུ་ཉམས་སུ་ལེན་པ་དེ་ཉིད་དོ། །འབྲས་བུ་སྐྱེ་བའི་རིམ་པ་ལ། རང་ཇི་ལྟར་དུ་བསྒོམས་པ་དེའི་སྐུ་དེ་ཉིད་གྲུབ་སྟེ། འབྲས་བུ་སྐྱེ་བའི་རིམ་པའོ། །རྫོགས་པའི་རིམ་པ་ལ་གནས་སྐབས་དང་མཐར་ཐུག་གཉིས་ལས་གནས་སྐབས་ཕྲིན་ལས་བཞི་དང༌།

གྲུབ་ཆེན་བརྒྱད་དང༌། བསྐྱེད་རྫོགས་གཉིས་ལས་མཐར་ཐུག་པའི་འབྲས་བུ། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོར་གྱུར་པ་ནི། འབྲས་བུ་སྐྱེ་བའི་རིམ་པའོ། །གཉིས་པ་ནི་སློབ་དཔོན་ཆེན་པོ་ཏིལླི་པའི་ཞལ་ནས། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ང་ཡིས་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། །ཞེས་པ་དང༌། སེམས་ཀྱི་རྡོ་རྗེ་ལ་བསྟོད་པ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། །ཅེས་པས་སྟེ། འཁོར་འདས་གཉིས་སུ་མ་ཕྱེ་བའི་ཐ་མལ་དུ་གནས་པ་འདི་ཉིད་སེམས་དངོས་པོའི་གནས་ལུགས་ཡིན་གསུངས། ལམ་ཉམས་སུ་བླང་བའི་ཐབས་ནི། སློབ་དཔོན་ཆེན་པོ་ཏིལླི་པའི་ཆོས་རྣམ་པ་དྲུག མི་བསམ། མི་མནོ། མི་སེམས། མི་དཔྱོད། མི་བསྒོམ། སེམས་ནི་ཡང་དག་ཉིད་དུ་རྣམ་པར་གྲོལ། །ཞེས་པ་དང༌། ད་ལྟ་རྗེ་རིན་པོ་ཆེ་ཡབ་སྲས་ཀྱིས་ཁྲིད་མཛད་པ་འདི་གཉིས་ཁྱད་པར་མེད་པ་ཡིན་གསུངས། གཞན་ཡང་མ་བཅོས་པ་ཉིད་ཆོས་ཀྱི་སྐུ་ཡིན་ཏེ། བཅོས་མའི་སྟོབས་ཀྱིས་འཕགས་ལམ་མཐོང་མི་འགྱུར། །ཞེས་པ་དང༌། མ་བཅོས་གཉུག་མ་བུ་ཆུང་ལྟ་བུར་ཞོག །ཅེས་དང༌། ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་བ་རྒྱུན་མ་ཆད། །ཅེས་དང༌། གླང་ཆེན་ལོབ་ནས་སེམས་ཚུགས་ཚུད་པ་ལྟར། །བྱ་བ་བཏང་ན་ཉམས་ཀྱི་མཆོག་ཐོབ་འགྱུར། །ཞེས་པ་དང༌། རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོ་ལྟུང་བྱེད་ཡིན། །མི་རྟོག་ཏིང་འཛིན་ལ་གནས་ན། །ནམ་མཁའ་བཞིན་དུ་རྟོག་མེད་གསལ། །ཞེས་དང༌། ཡིད་ལ་མ་བྱས་པས་ནི་ཁམས་གསུམ་པོ་གང་དུ་ཡང་འདྲེ་བར་མི་འགྱུར་རོ། །ཞེས་པའོ། །འབྲས་བུ་སྐྱེ་བའི་རིམ་པ་ནི་རྣལ་འབྱོར་པ་རྣམ་པ་བཞིའི་རིམ་པ་ལས་མཐར་ཕྱིན་ཏེ། འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། །ལྷག་ཆད་ནོར་གསུམ་བྱུང་ན་མཁའ་འགྲོ་རྣམས་ལ་བཟོད་པར་གསོལ།

འདི་རྣམས་བཀའ་རྒྱ་མེད་པའི་ཆོས་ཡིན་ནོ།། །། ༦༩༣༽ ༄། །དབང་གི་རྒྱལ་པོ་ལྟ་བུའི་གདམས་པ་བཅུ་ཆོས་ཀྱི་རྒྱབ་ཆོས་རྒྱས་པ།། ན་མོ་གུ་རུ། །ཆོས་སྐུ་མི་རྟོག་ཡེ་ཤེས་རྒྱ་མཚོའི་ངང༌། །རྣམ་རྟོག་འཁོར་བའི་རྦ་རླབས་བསལ་བཞག་མེད་པར་ཞི། །འཁོར་འདས་དབང་འདུས་འགྲོ་དྲུག་སྐྱོབ་པའི་དཔལ། །ཡིད་བཞིན་ནོར་བུ་རྒྱལ་བ་ཆོས་ཀྱི་རྗེ་ལ་འདུད། དཔལ་དྲུག་པ་རྡོ་རྗེ་འཆང་ཆེན་པོས་འཛམ་བུ་གླིང་ན་གདུལ་བྱ་སྣོད་ལྡན་ཡོད་པར་གཟིགས་ནས། དཔལ་ཏིལླི་པ་ཤེས་རབ་བཟང་པོར་སྤྲུལ་ནས་བཞུགས་པ་ཡིན། དེའི་དུས་ན་དཔལ་ནཱ་རོ་པ་ཞེས་བྱ་བ་ཞིག་བྱུང་བ་ལ། སྡེ་སྣོད་གསུམ་ལ་རིག་འཛིན་པའི་སྡེ་སྣོད་མ་ལུས་པ་མཁྱེན་པ་འཛམ་བུ་གླིང་ན་ཚིག་དོན་ང་ལས་མཁས་པ་མེད་སྙམ་ཕུལ་དུ་བྱུང༌། ད་སྒྲུབ་པ་ཕུལ་དུ་བྱུང་སྙམ་ནས་ནགས་ཁྲོད་ཅིག་ཏུ་རྒྱུད་སྡེ་བཞིའི་སྙིང་པོ་བླ་ན་མེད་པའི་ཡང་སྙིང༌། དཔལ་བདེ་མཆོག་གི་སྒྲུབ་པ་མཛད་པས་ཡབ་ཡུམ་གྱི་ཞལ་མངོན་སུམ་གཟིགས་ནས། ཁྱོད་ཅི་འདོད་གསུང་པ་ལ། ཕྱག་རྒྱ་ཆེན་པོ་མཆོག་གི་དངོས་གྲུབ་ཞུ་ཞུས་པས། མཆོག་གི་དངོས་གྲུབ་དེ་ངེད་ལ་ཡོད། ཁྱོད་མཆོག་གི་དངོས་གྲུབ་འདོད་ན། ཁྱོད་ཀྱི་ཚེ་རབས་ཀྱི་དགེ་བའི་ཡོན་ཏན་ཐམས་ཅད་བསྐྱེད་པའི་བླ་མ་དཔལ་ཏིལླི་ཤེས་རབ་བཟང་པོ་ཞེས་བགྱི་བ་དེ། ད་ལྟ་རྡོ་རྗེ་གདན་གྱི་ཤར་ཕྱོགས་ན་སྤྱོད་པ་མཛད་ཅིང་བཞུགས་པས། དེ་ཚོལ་ལ་སྐུ་གསུང་ཐུགས་མཉེས་པར་གྱིས་དང༌། མཆོག་གི་དངོས་གྲུབ་ཐོབ་པར་འགྱུར་རོ། །ཞེས་ལུང་བསྟན་པ་དང༌། ནཱ་རོ་པས་གུ་རུ་ཚོལ་དུ་བྱོན་པ་དང༌། ཨོ་ཏན་པུ་རིའི་གཙུག་ལག་ཁང་དུ་བླ་མ་རྙེད་ནས། བླ་མ་ལོ་བཅུ་གཉིས་སུ་བསྟེན། དཀའ་བ་བཅུ་གཉིས་སྤྱད་པའི་མཐར། དུས་ལན་ཅིག་ཞལ་འཛུམ་ཞིག་མཛད་ནས་དེ་སྔ་ཐ་མལ་པའི་ལོ་རྒྱུས་ཙམ་ཡང་མི་གསུང་བ་ལ། ངས་ཁྱོད་ལ་གདམས་ངག་དང་རྗེས་སུ་གནང་བར་བྱའོ། །ནཱ་རོ་པ་ལ་ཁྱོད་དགའ་བར་གྱིས་ཤིག་གསུང༌། ནཱ་རོ་པ་ཤིན་ཏུ་དགའ་བས་མནལ་མ་བྱུང་སྐད།

སང་ནང་པར་ཐང་མི་ཆེ་བ་ཞིག་གི་དཀྱིལ་ན་བཞུགས་ནས་འདུག་པ་ལ། དགའ་བས་མགྱོགས་པོ་རྒྱུགས་པས་སྐུ་ཡང་བསྙེལ། མྱ་ངམ་གྱི་ཐང་ཡིན་ནམ། བླ་མའི་སྤྲུལ་པ་ཡིན་ཡང་མ་ཤེས་ནས། དགོང་མོ་ས་རུབ་པ་ལས་མ་སླེབས། བླ་མའི་ཞལ་ནས་ནཱ་རོ་པ་གདམས་ངག་བྱ་མཎྜལ་ཤོམས་གསུང་ནས། ཐང་དེ་ལ་ཆུ་དང་མེ་ཏོག་གི་རིགས་གཅིག་ཀྱང་མི་འདུག་པ་ལ། ནཱ་རོ་པ་ཁྱོད་ལ་ལུས་ཡོད། ལུས་ལ་རྩ་ཡོད། རྩ་ལ་ཁྲག་ཡོད་གསུངས་པ་དང༌། རང་གི་རྩ་བོ་ཆེ་གཏར་ནས་ཁྲག་གིས་ཆག་ཆག་གདབ། སྙན་བཅད་ནས་མེ་ཏོག་གི་ཚོམ་བུར་བཀོད། བླ་མ་མཉེས་ནས། གདམས་ངག་འདི་རྣམས་ཡིན་གསུངས་སྐད། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་བགྱི་བ་གསུང༌། ཆོས་ཚིག་གཉིས་པོ་འདིས་དཔལ་དགྱེས་པ་རྡོ་རྗེ་ལ་སོགས་པའི་རྒྱུད་དང༌། ལུས་སེམས་གཉིས་ཀྱི་གནས་ལུགས་ཐམས་ཅད་སྟོན་པ་དང༌། ནཱ་རོ་པའི་ཆོས་དྲུག་ཐམས་ཅད་ཀྱི་ཆིངས་འདིས་སྟོན་པ་ཡིན་པས། དེས་ལུས་སེམས་གཉིས་གནས་ལུགས་སྟོན་པ་འདི་ལ་གསུམ་སྟེ། ལུས་དངོས་པོའི་གནས་ལུགས་དང༌། དེ་ཉམས་སུ་བླང་བ་དང༌། འབྲས་བུ་སྐྱེ་བའི་རིམ་པའོ། །འོ་ན་དངོས་པོའི་གནས་ལུགས་གཏན་ལ་ཕབ་པ་ལ་དགོས་པ་ཅི་ཡོད་ན། དངོས་པོའི་གནས་ལུགས་མ་ཤེས་ན། ལམ་ཉམས་སུ་ལེན་པའི་གནད་མི་ཤེས། དེ་མ་ཤེས་ན་འབྲས་བུ་སྐྱེ་བའི་རིམ་པ་མི་ཤེས། དེས་ན་དངོས་པོའི་གནས་ལུགས་ཤེས་དགོས། དངོས་པོའི་གནད་མ་ཤེས་ན། བསྒོམ་པ་ཡུལ་གྱི་གནས་ལུགས་མི་ཤེས། སེམས་དངོས་པོའི་གནས་ལུགས་མ་ཤེས་ན། སྒོམ་རྒྱུ་དོན་གྱི་ངོ་བོ་ངོས་མི་ཟིན། དེ་ཤེས་པར་བྱེད་པ་ལ་ལུགས་གཉིས་ཏེ། མཁས་པ་པཎྜི་ཏའི་ལུགས་དང༌། རྣལ་འབྱོར་པ་ཀུ་སཱ་ལིའི་ལུགས་གཉིས་ཡོད་པ་ལས། མཁས་པ་པཎྜི་ཏས་ཚིག་ལ་གཙོ་བོར་བྱེད་ཅིང༌། སྒྲོ་འདོགས་ཕྱི་ནས་གཅོད། རྣལ་འབྱོར་པ་ཀུ་སཱ་ལི་པ་དོན་ལ་གཙོ་བོར་བྱེད་ཅིང༌། སྒྲོ་འདོགས་ནང་ནས་གཅོད་པར་བྱེད་པས། རང་ཅག་དབང་པོ་རྣོན་པོ་ཐེག་པ་ཆེན་པོ་གསང་སྔགས་ཀྱི་སྒོར་བཞུགས་པའི་རྣལ་འབྱོར་པས།

རང་གི་ལུས་འདི་ཉིད་གདོད་མ་ནས་ཡང་དག་པར་རྫོགས་པའི་སངས་རྒྱས་སུ་གནས་པ་ཡིན། དེ་རྟོགས་པར་བྱེད་པ་ལ་བླ་མས་ངོ་སྤྲོད་དགོས་པ་ཡིན། དེ་ལ་ནཱ་རོ་པཎྜི་ཏ་ཆེན་པོར་སོང་བས་ཐུགས་ལ་ལུས་སེམས་གཉིས་ཀྱི་གནས་ལུགས་ཡིན་པར་ཤེས་ཀྱང༌། ཡང་དག་པར་ལུས་དངོས་པོའི་གནས་ལུགས་ཇི་ལྟ་བུ་ཞིག་ཡིན་སྙམ་པ་དང༌། ་མཚོན་པར་བྱེད་པ་བླ་མ་ཏིལླི་པའི་ཞལ་ནས། ལུས་འདི་བྱང་ཆུབ་རྣམ་ལྔ་སྟེ། །རྩ་དང་བྱང་ཆུབ་སེམས་དང་ནི། །མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་སུ་གནས་པ་ཡིན། །ཞེས་གསུངས་པ་འདི་ལ། རང་ལུས་སངས་རྒྱས་སུ་གནས་པ་འདི་མཚོན་པར་བྱེད་པའི་བདེ་མཆོག་བསྒོམ་པ་ལ་དག་པ་གསུམ་བརྗོད་ནས། སྟོང་པ་ཉིད་ཆོས་ཉིད་སྟོང་པ་ཉིད་ལ་བྱང་ཆུབ་པའི་དོད་པོར། བར་དོ་འོད་གསལ་སྟོང་པ་ཉིད་དམ། མ་ཡི་མངལ་སྟོང་པ་དེ་ཡིན། དེ་ནས་གདན་ཉི་ཟླ་ལས་བྱང་ཆུབ་པའི་དོད་པོར། བདེ་མཆོག་ལ་གདན་ཉི་མ་དང་ཟླ་བ་འོང་བ་ཡིན། ལྷ་རྐྱང་པ་ལ་གདན་ཟླ་བ་གཅིག་པོ་ལས་མི་དབང༌། ཡབ་ཡུམ་ཞལ་སྦྱོར་ལ་གཉིས་ཀ་ཡོང་བ་གཙོ་ཆེ་བ་ཡིན། དེའི་དོད་པོ་ལ་ཕ་མའི་ཁུ་ཁྲག་གཉིས་པོ་དེ་ཉི་ཟླར་འོང་བ་ཡིན། གསུང་ཡིག་འབྲུ་ལས་བྱང་ཆུབ་པས་བདེ་མཆོག་ལ་ཧཱུྃ་ཡེ་ཤེས་ལྔ་དང་བཅས་པ་བསྒོམ་པའི་དོད་པོར། འོད་གསལ་དེ་ལས་བར་དོའི་རྣམ་ཤེས་རིག་བྱེད་མ་ཡིན་པའི་གཟུགས་ལེན་པར་འདོད་པའི་རྟོག་པ་དེ་ལས་གཟུགས་དེ་འབྱུང་བ་ཡིན་ནོ། །ཐུགས་ཕྱག་མཚན་ལས་བྱང་ཆུབ་པ་ནི། བདེ་མཆོག་ལ་ཕྱག་གཡས་རྡོ་རྗེ་གཡོན་དྲིལ་བུ་ཡོད་པའི་དོད་པོར། འདིར་ཕོར་སྐྱེ་བའི་མཚན་མར་སྔོན་ལ་རྡོ་རྗེ་གྲུབ་པ། མོར་སྐྱེ་བའི་མཚན་མར་སྔོན་ལ་པདྨ་གྲུབ་པ་ཡིན། དེས་ན་བཅོམ་ལྡན་འདས་བདེ་མཆོག་དེ། སྐུ་ཡོངས་སུ་རྫོགས་ནས་མ་ཡི་མངལ་ནས་ཨ་ཧཾ་གི་སྒྲ་དང་བཅས་པ་ནས་འབྱུང་བ་ཡིན་ཏེ། དོན་ཡང་དག་པར་རྫོགས་པའི་སངས་རྒྱས་སུ་འགྲུབ་པ་ཡིན་ནོ། །བདེ་མཆོག་ལས། བདག་ཉིད་སངས་རྒྱས་ཐམས་ཅད་དང༌། །དཔའ་བོ་ཐམས་ཅད་ཉིད་དང་ནི། །རྡོ་རྗེ་འཛིན་པ་རང་ཉིད་ཡིན། །གསུངས་སོ། །རྩ་དང་བྱ་བ་ཡིན་ཏེ།

རྩ་རགས་པ་དང་ཕྲ་བ་གཉིས་ལས། རྩ་རགས་པ་རང་གི་རྡོ་རྗེའི་ལུས་འདི་ཡིན། ཕྲ་བ་སྤྱི་གཙུག་ནས་རྐང་པའི་མཐིལ་ཡར་བཅད་པ་རྩ་ཕྲན་བསམ་གྱིས་མི་ཁྱབ་པ་རྣམས་ལུས་ལ་གནས་པ་ཡིན་ཏེ། དེ་ལ་སྤྱིར་རྩ་སྟོང་ཕྲག་བདུན་ཅུ་རྩ་གཉིས་ཏེ། དེ་རྣམས་ཀྱི་མིང་དང་བྱེད་ལས་དང་གནས་ལ་སོགས་པ་ནི། འཁོར་ལོ་སྡོམ་པ་དང༌། མཁའ་འགྲོ་མ་གུར་དང༌། ནམ་མཁའ་མཉམ་པར་རྒྱ་ཆེར་བཤད། ཨྱོན་ན་མཁའ་འགྲོ་མའི་ཕྱག་ན་བཞུགས་པ་ལགས། དེ་ཡང་བསྡུ་ན་བཅོམ་ལྡན་འདས་དགྱེས་མཛད་ནས། རྩའི་གཙོ་བོ་སུམ་ཅུ་རྩ་གཉིས་གསུངས། དཔལ་འཁོར་ལོ་སྡོམ་པ་ནས་རྩའི་གཙོ་བོ་ཉི་ཤུ་རྩ་བཞི་ཡུལ་ཉི་ཤུ་རྩ་བཞི་ཡིན་པར་གསུངས། དེ་ལས་བསྡུས་པས་རྩ་གསུམ་འཁོར་ལོ་བཞིར་འདུས། རྩ་གསུམ་གཡས་པ་ར་ལ་ནཱ། གཡོན་ར་ས་ནཱ། དབུས་དྷུ་ཏཱི་དང་གསུམ་ལས། དེ་ལ་འཁོར་ལོ་བཞི་ནི། ལྟེ་བ་སྤྲུལ་པའི་འཁོར་ལོ་རྩ་འདབ་མ་དྲུག་ཅུ་རྩ་གཉིས། སྙིང་ག་ཆོས་ཀྱི་འཁོར་ལོ་ཆུའི་འཁོར་ལོ་འདབ་མ་བརྒྱད། མགྲིན་པར་ལོངས་སྤྱོད་ཀྱི་འཁོར་ལོ་རླུང་གི་ཙཀྲ་འདབ་མ་བཅུ་དྲུག སྤྱི་གཙུག་བདེ་ཆེན་གྱི་འཁོར་ལོ་ནམ་མཁའི་འཁོར་ལོ་རྩ་འདབ་སུམ་ཅུ་སོ་གཉིས་སུ་བཤད་པ་ཡིན་གསུངས། བྱང་ཆུབ་སེམས་དང་ཞེས་བྱ་བ་ཡིན་ཏེ། རྩ་གང་ན་གནས་པ་ན་རླུང་གནས། རླུང་གང་ན་གནས་པ་ན་བྱང་ཆུབ་སེམས་གནས། དེ་ཡང་གཙོ་བོར་ཕ་ལས་ཐོབ་པའི་ཐིག་ལེ་སྨིན་མཚམས་སུ་གནས། མ་ལས་ཐོབ་པའི་ཐིག་ལེ་རྡོ་རྗེ་ནོར་བུ་ལ་གནས་པར་གསུངས་སོ། །མི་གཙང་རྫས་དང་བྱ་བ་ཡིན་ཏེ། ལུས་མི་གཙང་བའི་རྫས་སུམ་ཅུ་རྩ་གཉིས་སུ་གནས་པ་དེ། ཐེག་པ་ཆེན་པོའི་གསང་སྔགས་པས། མཁའ་འགྲོ་མ་སུམ་ཅུ་རྩ་གཉིས་སུ་འདོད་པ་དང༌། མི་གཙང་རྫས་ལ་རྒྱལ་བ་རིགས་ལྔར་འདོད་པ་དང༌། མདོར་བསྡུ་ན་ལུས་སངས་རྒྱས་སུ་བསྒོམ་པས་ཀྱང་ཐ་མལ་གྱི་ཞེན་པ་བཟློག་པ་ཡིན་ལ། ཕ་རོལ་ཏུ་ཕྱིན་པ་བས། མི་གཙང་བར་བསྒོམས་པས་ཀྱང་ཞེན་པ་ཟློག་པར་འདོད་པས། མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་སུ་གནས་པ་ཡིན། །ཞེས་པས།

ཕོར་སྐྱེས་ན་ཕ་ལ་ཞེ་སྡང་སྐྱེ་བ་དང༌། མ་ལ་འདོད་ཆགས་སྐྱེ་བ་ལ་སོགས་པའི་རྣམ་རྟོག་གི་ལུས་སུ་གྲུབ་པ་ཡིན་ནོ། །ཞུགས་པའི་དུས་སུ་ཡང་ཕའི་བཤང་ལམ་ནས་ཞུགས། མའི་སྒལ་ཚིགས་ལ་ཁ་བསྟན་ནས་མ་ལ་ཆགས་པ་སྤྱོད་པའི་ཚུལ་དུ་ཁོང་པར་གནས། མོར་སྐྱེ་ན་དེ་ལས་བཟློག་པའོ། །དེ་ལ་སྤྱིར་ལུས་ཀྱི་ཆོས་འདི་གཤིས་སམ་བབས་ཀྱི་རྟོག་པར་གནས་པ་ཡིན། སེམས་ཀྱི་ཆོས་འདི་གཤིས་སམ་བབས་ཀྱིས་མི་རྟོག་པར་གནས་པ་ཡིན་ནོ། །ཡང་ནཱ་རོ་པའི་ཐུགས་དགོངས་ལ། ལུས་དངོས་པོའི་གནས་ལུགས་དེ་ལྟར་ཡིན་ཏེ། དེ་ལམ་གང་ཡིན་སྙམ་པ་དང༌། བླ་མའི་ཞལ་ནས་དེའི་ལམ་བསྐྱེད་རྫོགས་གཉིས་གསུངས་སོ། །དེ་ལ་མ་སྨིན་པ་སྨིན་པར་བྱེད་པ་དབང༌། སྨིན་པ་གྲོལ་བར་བྱེད་པ་བསྐྱེད་རྫོགས་གཉིས་གསུངས་པ་ལ། བུམ་པའི་དབང་ཐོབ་ནས་བསྐྱེད་པའི་རིམ་པ་ལ་རྒྱུ་ངེས་པ་ལ་བྱུང་བ། ཞལ་ཕྱག་དང་རྒྱན་དང་ཆ་ལུགས་ལ་སོགས་པ། རྣམ་པ་གསལ་བ། ང་རྒྱལ་བརྟན་པ། རྣམ་དག་དྲན་པ། ཉམས་མྱོང་བདེ་བ་བཞིས་བསྐྱེད་པའི་རིམ་པའི་ལམ་ཡིན་པ་ལ། དེའི་རྫོགས་རིམ་གང་ཡིན་སྙམ་ན། ཡང་བླ་མའི་ཞལ་ནས། དེའི་རྫོགས་རིམ་ཆགས་གྲོལ་ཡིན་གསུངས་སོ། །གྲོལ་ལམ་ལྟར་ན་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་ལ་བརྟེན་ནས་གཏུམ་མོ་དང་བདེ་སྟོང་ལམ་དུ་བྱེད། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་ལ་བརྟེན་ནས་འོད་གསལ་དང༌། རིག་སྟོང་ལམ་དུ་བྱེད། མགྲིན་པར་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་ལ་བརྟེན་ནས་རྨི་ལམ་དང་སྒྱུ་ལུས། སྣང་སྟོང་ལམ་དུ་བྱེད༌། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་ལ་བརྟེན་ནས་འཕོ་བ་ལས་ཀྱི་ཕྱག་རྒྱ་ལམ་དུ་བྱེད། ཆགས་ལམ་ལྟར་ན་གསང་བ་བདེ་སྟོང་ཙཀྲ་ལ་བརྟེན་ནས་བདེ་སྟོང་ལམ་དུ་འཁྱེར་བ་ཡིན་ཏེ། དགའ་བ་བཞིའམ། མཐར་བླ་མ་བདེ་སྟོང་ལྷན་ཅིག་སྐྱེས་པའི་ཡེ་ཤེས་སུ་ངོ་སྤྲད་པས། མཐར་ཕྱིན་པར་འདོད་པ་ནི་ཆགས་གྲོལ་གཉིས་ཀྱི་ལམ་ཡིན་གསུངས་སོ། །ཡང་ནཱ་རོའི་པའི་ཐུགས་ལ།

ལམ་དུ་དེ་ལྟར་འཁྱེར་བ་ཡིན་ཏེ་འབྲས་བུ་གང་ཡིན་སྙམ་པ་དང༌། བླ་མའི་ཞལ་ནས་འབྲས་བུ་ལ་གཉིས་ཏེ། གནས་སྐབས་ཀྱི་འབྲས་བུ་དང༌། མཐར་ཐུག་གི་འབྲས་བུ་གཉིས་སོ། །གནས་སྐབས་ཀྱི་འབྲས་བུ་ནི། མ་དག་པ་རྣམ་པར་དག་པའི་སྒྱུ་ལུས་སྦྱངས་ནས་དག་པ་ཡི་དམ་གྱི་ལྷའི་སྒྱུ་ལུས་སྦྱངས་ནས་མངོན་དུ་འགྱུར་བ་སྟེ་གནས་སྐབས་ཀྱི་འབྲས་བུའོ། །མཐར་ཐུག་གི་འབྲས་བུ་ནི། ཕུང་པོ་རྣམ་པ་ལྔ་བསལ་བཞག་མེད་པར་རྟོགས་པ་ནི་རྒྱལ་བ་རིགས་རྣམ་པ་ལྔ་དབྱེར་མེད་རྡོ་རྗེ་འཆང་དུ་འཆར་བའོ། །དེས་ལུས་དངོས་པོའི་གནས་ལུགས་ལམ་འབྲས་དང་བཅས་པ་བསྟན་པ་ཡིན། ཡང་ནཱ་རོ་པའི་ཐུགས་དགོངས་ལ། ལུས་དངོས་པོའི་གནས་ལུགས་གོ་བ་ལ། སེམས་དངོས་པོའི་གནས་ལུགས་དེ་གང་ཡིན་སྙམ་པ་ལ། ནགས་ཁྲོད་ཅིག་ཏུ་ཕར་བྱོན་པའི་དུས་སུ། བླ་མ་ཏིལླི་པ་སྔོན་ལ་ཡོད་པ་ཞལ་ཕྱིར་གཟིགས་ནས། ཀྱེ་ཧོ། འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ངས་ནི་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། །གསུངས་སོ། ཀྱེ་ཞེས་པ་ནི་འབོད་པའི་ཚིག ཧོ་ཞེས་པ་ནི་ངཽ་མཚར་བའི་ཚིག འདི་ནི་རང་རིག་ཡེ་ཤེས་ཏེ། །ཞེས་པ་ནི། རྣལ་འབྱོར་རང་གི་སེམས་ཉིད་རིག་པའི་གནས་ལུགས་འདི་རང་རིག་ན་དུས་གསུམ་སངས་རྒྱས་ཀྱི་ཡེ་ཤེས་དེ་ཡིན། རྫོགས་ཆེན་ནམ་མཁའ་ཆེ་ལས། ཡེ་ཤེས་བྱ་བ་གཞན་དུ་ཡོད་པ་མ་ཡིན་ཏེ། །ཡེ་ཤེས་གནས་པའི་སེམས་ཉིད་འདི། །གང་གིས་རྟོགས་པ་ཡེ་ཤེས་ཡིན། །གསུངས། ངག་གི་ལམ་འདས་ཞེས་པ་ནི། སེམས་ཉིད་འདི་ངག་གི་སྨྲ་བ་དང་བརྗོད་པ་ལས་འདས་པ་སྟེ། སྨྲ་བརྗོད་བྱས་ན་སླར་ཡང་སེམས་ཉིད་སྒྲིབ་པར་འགྱུར་རོ། །ཀྱེ་ཡི་རྡོ་རྗེ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །གསུངས་སོ། །ཡིད་ཀྱི་སྤྱོད་ཡུལ་མིན། །ཞེས་པ་ནི།

སེམས་ཉིད་དེ་ཡིད་ཀྱི་བསམ་པ་དང༌། རྟོག་པ་དྲན་པ་ལ་སོགས་པའི་སྤྱོད་ཡུལ་མ་ཡིན་ཏེ། དེ་ལྟར་བྱས་ན་སེམས་ཉིད་དེ་མངོན་དུ་མི་འགྱུར་བའི་སྟེང་དུ་སླར་ཡང་འགྲིབ་པར་འགྱུར་རོ། །དེ་ལྟར་ཡང་སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མ་འགག་ནམ་མཁའི་ངོ་བོ་ཉིད། །སོ་སོའི་རང་རིག་ཡེ་ཤེས་སྤྱོད་ཡུལ་བ། །དུས་གསུམ་རྒྱལ་བའི་དགོངས་པ་ཡིན་གསུངས། །ཏིལླི་ང་ཡིས་ཅི་ཡང་བསྟན་དུ་མེད། །ཅེས་པ་ནི་ཁྱོད་རང་གི་སེམས་དུས་གསུམ་སངས་རྒྱས་ཀྱི་དགོངས་པ་དེ་ཡིན། ཏིལླི་ངས་བསྟན་བྱ་དང་སྟོན་བྱེད་གྲུབ་པ་མེད་གསུངས་སོ། །རང་རིག་ཉིད་ལ་མཚོན་ཏེ་ཤེས་པར་བྱའོ། །ཞེས་པ་ནི་རང་སེམས་སངས་རྒྱས་ཀྱི་དགོངས་པ་དེ་རང་གི་རིག་པ་རྟོགས་པར་གྱིས་བྱ་བ་ཡིན་གསུངས། དེ་ཡང་མཚན་བརྗོད་ལས། རང་རིག་གཞན་རིག་ཐམས་ཅད་རིག །ཀུན་ལ་ཕན་པའི་གང་ཟག་མཆོག །ཅེས་པ་དང༌། བདུད་རྩི་འཕྲེང་བ་ལས། ཕྱག་རྒྱ་ཆེན་པོ་བྱ་བ་དེ། །རང་གི་རིག་པ་འདི་ཉིད་ཡིན། །དེ་ལ་མ་ཡེངས་སྐྱོང་བ་དེ། །ཆོས་སྐུ་གཉུག་མ་བསྒོམ་པ་ཡིན། །ཞེས་པས་སོ། །ཡང་བླ་མ་ནཱ་རོ་པའི་ཐུགས་ལ། སེམས་དངོས་པོའི་གནས་ལུགས་དེ་ལྟར་ཡིན། དེའི་ལམ་གང་ཡིན་སྙམ་པས་བླ་མའི་ཞལ་ནས། མི་བསམ། མི་མནོ། མི་སེམས། མི་དཔྱད། མི་བསྒོམ། སེམས་རང་བཞིན་གྱིས་གནས་པའོ། །ཞེས་པའོ། སེམས་དེ་རྟོགས་པའི་དུས་སུ་འཁོར་འདས་ཐམས་ཅད་མི་རྟོག་པའི་གནས་ལུགས་འོད་གསལ་ལ་མཉམ་པར་བཞག་པས། རང་གི་རིག་པ་ཀུན་རྫོབ་ཀྱི་རྒྱུ་འབྲས་འཁོར་འདས་ཐམས་ཅད་སྐྱེ་བའི་རྒྱུ། གནས་པའི་གཞི། འཇིག་པའི་རྐྱེན་གང་ལྟར་འོང་བ་ཐམས་ཅད་མངོན་དུ་འགྱུར། དེ་ལྟར་ཡང་སློབ་དཔོན་དཔའ་བོའི་ཞལ་ནས། རྣམ་རྟོག་མི་མངའ་ཅི་ཡང་ས་ལེ་མཁྱེན། །ཞེས་གསུངས་སོ། །རང་གི་རིག་པ་ལུས་ཡི་དམ་གྱི་ལྷ་ལ་མཉམ་པར་བཞག་པས་ལུས་རྡོ་རྗེའི་ལུས་སུ་མངོན་དུ་འགྱུར་བ་ཡིན་ཏེ། དེ་ཡང་དབང་སྐུར་རྒྱལ་བའི་རྒྱུད་ནས། ཆོས་ཀྱི་དབྱིངས་ན་གཅིག་པུར་བཞུགས་པའི་ལྷ། །རང་རིག་བྱང་ཆུབ་སེམས་ནི་ལྷར་གྱུར་པས། །དོན་དམ་སེམས་ཀྱི་ལྷ་ལ་ཕྱག་འཚལ་ལོ། །ཞེས་གསུངས།

སེམས་ཉིད་འོད་གསལ་དོན་དམ་པའི་བདེན་པ་དེ། ཐེག་པ་ཆེན་པོ་གསང་སྔགས་སུ་བླ་མ་དམ་པའི་མོས་གུས་ཀྱི་རྟོགས་པ་ཡིན་ཏེ། རྟོག་པ་དང་ཉོན་མོངས་པ་རྣམ་པར་རྟོག་པ་ཐམས་ཅད་ཆུ་ལ་ཆུ་བཞག་པའམ། མར་ལ་མར་བཞག་པ་བཞིན་དུ་ལྷན་གྱིས་འགྲོ་བ་ཡིན། དེ་ལྟར་ཡང་དོ་ཧ་མཛོད་ལས། ཇི་ལྟར་ཆུ་ལ་ཆུ་བཞག་དང༌། །ཇི་ལྟར་མར་ལ་མར་བཞག་བཞིན། །རང་གིས་རང་གི་སེམས་ཉིད་ལ། །ལེགས་མཐོང་གང་ཡིན་འདིར་ཕྱག་ཡིན། །ཞེས་གསུངས་སོ། །ལུས་བྱང་ཆུབ་པ་རྣམ་པ་ལྔ་བྱ་བ་ཡིན་ཏེ། རང་གི་ལུས་འདི་ཡང་དག་པར་རྫོགས་པའི་སངས་རྒྱས་སུ་གདོད་མ་ནས་གནས་པ་ཡིན། དེ་མ་ཡེངས་པར་ཟླ་བ་གཅིག་གོམས་པར་བྱས་ནས། སངས་རྒྱས་ཡིན་པའི་ངེས་པའི་ཤེས་པ་སྐྱེ་བ་ཡིན། དེ་མ་སྐྱེས་ན་ང་མ་བདེན་པར་སོང་བ་ཡིན་ཏེ་འདི་བདེན་པར་འོང་སྟེ། སྒོམ་མཁན་མེད་པས་ལན་པ་ཡིན། ལར་ང་ཤི་ཡང་ཁ་ཆེམས་ཡིན་ཏེ། ཁྱེད་ཀྱི་ཐང་སྐུ་ལ་བལྟས་པས་ལེབ་ལེབ་པོ་དང་རྡོ་རྗེ་ལ་བལྟས་པའི་སྐེད་པ་ཉག་པོར་སོང་བ་མ་བསྒོམ་པར་ཁྱོད་རང་གི་ལུས་ཧྲིལ་ཧྲིལ་པོ་འདི་ལྷ་ཡིན་པར་བསྒོམ། རང་གི་ལུས་འདི་ཡི་དམ་དུ་མ་ཤེས་པའི་ཉེས་པ་རང་ཉིད་སྤྱོད་ངན་ལ་འཇུག་པ་དང་ཅི་ཙམ་འབད་འབུངས་སྟོན་ནས་བསྒོམས་ཀྱང་འབྲས་བུ་མི་འབྱུང་བ་དེས་ལན་པས། འདི་རྣམས་ཀྱི་ཉམས་མྱོང་བླ་མ་ལ་ཡོད་ན། སློབ་མ་ལ་འཕོ་བ་ལ་ཚེགས་མེད་པ་ཡིན། ནཱ་རོ་པའི་ཆོས་དྲུག་མཚན་མ་ཅན་གྱི་རྫོགས་རིམ། ཏིལླི་པའི་ཆོས་དྲུག་མཚན་མ་མེད་པའི་རྫོགས་རིམ་ཡིན། །ཆོས་བཅུ་གཉིས་པོ་དེ་རང་བྱིན་གྱིས་རློབས་པའི་རིམ་པ་ཟེར་བ་ཡིན། འདིར་ཆོས་དྲུག་པོ་དེ་ཉམས་སུ་བླངས་པས་རྨི་ལམ་བར་དོར་འབྱུང༌། དེས་སྲིད་པ་བར་དོར་འབྱུང་བའི་ཐབས་འཕེན་པའི་དྲན་འདུན་གལ་ཆེ་བ་ཡིན་གསུངས། ཡང་ནཱ་རོ་པའི་ཐུགས་ལ་ལམ་དེ་ལྟར་ཡིན་ཏེ། ལམ་དེ་ཉམས་སུ་བླངས་པའི་འབྲས་བུ་གང་ཡིན་སྙམ་པ་དང༌། བླ་མའི་ཞལ་ནས། གནས་སྐབས་ཀྱི་འབྲས་བུ་དང་མཐར་ཐུག་གི་འབྲས་བུ་གཉིས་སོ། །གནས་སྐབས་ཀྱི་འབྲས་བུས་འཕྲིན་ལས་བཞི་དང་གྲུབ་ཆེན་བརྒྱད་དོ། །མཐར་ཐུག་གི་འབྲས་བུ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའོ། །ཡང་ན་གནས་སྐབས་ཀྱི་འབྲས་བུ་རྩེ་གཅིག་གི་རྣལ་འབྱོར་འཁོར་བ་དང་འདྲེས་ཅན།

སྤྲོས་བྲལ་གྱི་རྣལ་འབྱོར་རང་སངས་རྒྱས་དང་ཐུན་མོང༌། རོ་གཅིག་གི་རྣལ་འབྱོར་ནི་དག་པའི་ས་ལ་གནས་པའི་འབྲས་བུར་བཞེད། །སྒོམ་དུ་མེད་པའི་རྣལ་འབྱོར་ནི་མཐར་ཐུག་གི་འབྲས་བུར་བཞེད་དོ། །སེམས་ཀྱི་ངོ་བོ་དོན་དམ་མྱ་ངན་ལས་འདས་པར་བདེ་སྟོང་ཐམས་ཅད་ཀྱི་འབྱུང་གནས་ཡིན་ལ། རྣམ་རྟོག་འཁོར་བ་སྡུག་བསྔལ་གྱི་རྒྱ་མཚོ་ཡིན་པས་དེ་ལྟར་གོ་དགོས་པ་ཡིན་གསུངས་སོ། །ཆོས་འདི་ཆོས་རྗེ་རིན་པོ་ཆེ་སྤྱི་སྐད་དང་སྦྱར་ནས། རྟེན་ཆགས་སྟེང་དུ་གསུངས་པས། ཐོག་མར་དགུ་བབས་པས། ཆོས་ལ་གཟུ་ལུམ་མི་ཉན་པར་འདུག་གསུངས་ནས་བཀའ་བརྒྱུད་ཀྱི་ཆོས་སྐད་རྣལ་འབྱོར་བཞི་དང་སྦྱར་ནས་གསང་ནས་གསུངས་པས། རྟེན་འབྲེལ་ཤིན་ཏུ་ལེགས་པར་བྱུང་སྐད་དོ། །དེ་ལ་སྔར་བཤད་པའི་ཆོས་རྣམས་ཤིན་ཏུ་ཟབ་པ་ཡིན་ཡང་བཀའ་རྒྱ་ནི་མེད་པ་ཡིན། ཚིག་གཉིས་པོ་འདི་ལ་བཀའ་བརྒྱ་ཡོད་པ་ཡིན་པས་ཁྱོད་ཀྱིས་ཡར་བླ་མ་དང་སློབ་དཔོན་ལ་མ་བཤད། མར་གྲོགས་པོ་དང་ཤག་པོ་ལ་མ་བཤད། སློབ་མ་རང་གིས་ཁྲིད་བཏབ་པ་གློ་སྙིང་བྲང་གསུམ་གཏད་པ་ལ་བཤད་དོ། །ལྟོ་ཡར་སྟོན་སྙིང་ཕྱིར་སྟོན་པ་ལ་མ་བཤད། དགོས་པ་མེད་པ་ཡིན་ནོ། །འདི་སྡེ་སྣོད་གསུམ་གྱི་ཉིང་ཁུ་ཡིན། རྒྱུད་སྡེ་བཞི་ཡི་སྙིང་པོ། འཁོར་འདས་གཉིས་ཀྱི་སྲོག་རྩ། དཔའ་བོ་མཁའ་འགྲོའི་སྙིང་ཁྲག དུས་གསུམ་སངས་རྒྱས་ཀྱི་དགོངས་པ། རྣལ་འབྱོར་སེམས་ཀྱི་གསང་ཆེན། གསུང་ཚིག་གཉིས་པོ་འགྲོ་འོང་གི་ཚིག་གཉིས་པོ་འོང་སྟེ་བླ་མའི་ཞལ་ལས་ཤེས་པར་བྱའོ། །དེ་ཡན་ཆོད་བརྒྱུད་པ་གོང་མ་རྣམས་ཀྱིས་སླད་དོན་དུ་སྦྱར་བ་ཡིན་གསུངས།། །། 

༦༩༤༽ ༄། །ཕ་རྒྱུད་ཡང་སྙིང་སེམས་སྣང་བ་གསུམ་གྱིས་སྦས་པའི་ཁྲིད།། ཨོཾ་སྭསྟི། རྗེ་རིན་པོ་ཆེ་ལ་ཞུས་པ། སེམས་སྣང་བ་གསུམ་གྱིས་སྦས་པ་དང༌། འདོད་ཆགས་ཆོས་ཀྱིས་སྦས་པ་རྣམ་པ་གཉིས་པོའི་བརྗོད་བྱའི་དོན་ཇི་ལྟར་ལགས་ཞུས་པས། འདི་ལ་ཆོས་ཤིན་ཏུ་ཟབ་པ་ཞིག་ཡོད་པས་གཏོར་ཆུང་ཞིག་དགོས། དེ་ནས་གཏོར་མ་བཤམས་པའི་དུས་སུ། དེ་ལ་སྤྱིར་ཡང་དག་པར་རྫོགས་པའི་སངས་རྒྱས་ཀྱི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པ་ཐམས་ཅད་སྔགས་དང༌། མཚན་ཉིད་ཕ་རོལ་ཏུ་ཕྱིན་པའི་ཐེག་པ་གཉིས་སུ་འདུས་པ་ཡིན། ཕ་རོལ་ཏུ་ཕྱིན་པ་ལའང་ཐེག་པ་ཆེན་པོ་དང༌། ཆུང་ངུ་རྣམ་པ་གཉིས་སུ་ཡོད་པ་ལས། ཐེག་པ་ཆེན་པོ་ཟབ། དེ་བས་ཀྱང་ཐེག་པ་ཆེན་པོ་གསང་སྔགས་ཟབ་པ་ཡིན། གསང་སྔགས་ལ་ཡང་རྒྱུད་སྡེ་རིན་པོ་ཆེ་རྣམ་པ་བཞི་ཡོད་དེ། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དང་བཞི་ཡོད་པ་ལས། དེ་ལྟར་ཡང༌། བྱ་བའི་རྒྱུད་དང་སྤྱོད་པའི་རྒྱུད། །རྣལ་འབྱོར་རྒྱུད་དང་བླ་མེད་རྒྱུད། །དང་པོས་ལུས་སྤྱོད་གཙོ་བོར་སྟོན། །གཉིས་པས་ངག་སྤྱོད་གཙོ་བོར་སྟོན། །གསུམ་པས་སེམས་སྤྱོད་གཙོ་བོར་སྟོན། །བཞི་པས་ལྷན་སྐྱེས་འབའ་ཞིག་གོ། །དང་པོས་ལྷ་མིའི་གོ་འཕང་ཐོབ། །གཉིས་པས་རིག་པ་འཛིན་པ་སྟེ། །གསུམ་པས་འཁོར་ལོས་བསྒྱུར་བ་ཐོབ། །བཞི་པ་དངོས་གྲུབ་ཀུན་གྱི་གཏེར། །ཞེས་གསུངས་པས། རྒྱུད་སྡེ་རིན་པོ་ཆེ་རྣམ་པ་བཞིའི་ནང་ནས་ཀྱང་རྣལ་འབྱོར་བླ་ན་མེད་པའི་རྒྱུད་ཟབ། རྣལ་འབྱོར་བླ་ན་མེད་པའི་རྒྱུད་ལ་ཡང༌། ཕ་རྒྱུད་མ་རྒྱུད་རྣམ་པ་གཉིས་ཡོད་པ་ལས། ཕ་རྒྱུད་ཀྱིས་རླུང་གཙོ་བོར་སྟོན། མ་རྒྱུད་ཀྱིས་རྩ་གཙོ་བོར་སྟོན། དེ་ལ་ཕ་རྒྱུད་ནི། བཅོམ་ལྡན་འདས་གསང་བ་འདུས་པའི་རྒྱུད་རྣམས་ཡིན་ལ། མ་རྒྱུད་ནི། བཅོམ་ལྡན་འདས་བདེ་མཆོག་དང༌། དགྱེས་མཛད་ཀྱི་རྒྱུད་རྣམས་ཡིན།

དེ་ལ་ཕ་རྒྱུད་ཀྱི་དགོངས་པ། སེམས་སྣང་བ་གསུམ་གྱིས་སྦས་པ་ལ་བརྟེན་ནས། ངོ་སྤྲོད་པར་བྱེད་པ་དང༌། མ་རྒྱུད་ཀྱི་དགོངས་པ། འདོད་ཆགས་ཆོས་ཀྱིས་སྦས་པ་ལ་བརྟེན་ནས་ངོ་སྤྲོད་པར་བྱེད་པ་དང་རྣམ་པ་གཉིས་ཡིན། ངོ་སྤྲོད་ནི་ཡི་གེར་བྲིར་མི་ཉན་གསུང་བས་ཞལ་གྱི་གདམས་པ་ལས་ཤེས་པར་བྱ་བ་ལ། རྒྱབ་ཆོས་ཡི་གེར་བཀོད་པ་ཡིན། དེ་ལ་དང་པོ་སེམས་སྣང་བ་གསུམ་གྱིས་སྦས་པས། སྣང་བ། མཆེད་པ། ཉེ་བར་ཐོབ་པ་རྣམ་པ་གསུམ་ལ་བརྟེན་ནས། ངོ་སྤྲོད་པར་བྱེད་པ། ཕ་རྒྱུད་ཀྱི་དགོངས་པ། གཉིས་པ་འདོད་ཆགས་ཆོས་ཀྱི་སྦས་པ། དགའ་བ་དང༌། མཆོག་དགའ་་་་་་སྦས་པ་གསུམ། རྡུལ། བདག་གཞན་གྱི་རྐྱེན། དབང་དུ་མི་བཏང་ཁ་མི་རྒྱུད། མཉམ་པར་བཞག་པས། སྣང་ཞིང་མྱོང་བས་ལུས་སེམས་བྱིན་གྱིས་བརླབས། ཀུན་རྫོབ་ལ་བརྟེན་ནས་དོན་དམ་མངོན་དུ་བྱེད། གཙོ་བོར་འོད་གསལ་བདེ་བ་ཆེན་པོ་སྦས། དང༌། དགའ་བྲལ་གྱི་དགའ་བ་གསུམ་ལ་བརྟེན་ནས། ལྷན་ཅིག་སྐྱེས་པའི་དགའ་བ་ངོ་སྤྲོད་པར་བྱེད་པ་མ་རྒྱུད་ཀྱི་དགོངས་པ། དེ་ལ་དགའ་བ་གསུམ་གྱིས་ནི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་སྤོང་བར་བྱེད་པ་ཡིན་ཏེ། འདིའི་ལག་ལེན་ཡུལ་རྒྱ་གར་ཕན་ཆད་ལ་ནི་ཡོད་པ་ཡིན་ལ། བརྒྱུད་པ་རིན་པོ་ཆེ་འདི་ཡང་རྗེ་བཙུན་མི་ལ་ཡན་ཆོད་ལ་ནི་ཡོད་ལ། དེ་ནས་རྗེ་སྒམ་པོ་པ་བྱོན་ནས་ཐུབ་པའི་བསྟན་པ་ལ། བསླབ་པ་རིན་པོ་ཆེ་རྣམ་པ་གསུམ་གྱིས་དར་ཞིང་རྒྱས་པར་མཛད་པས། འདིའི་ཕྱག་ལེན་མེད་པ་ཡིན་གསུངས་པས། གོང་མ་ནི་ཕ་རྒྱུད་ཀྱི་དགོངས་པ་སེམས་སྣང་གསུམ་གྱི་སྦས་པ་ལ་བརྟེན་ནས། ངོ་སྤྲོད་པར་བྱེད་པ་རྒྱུད་ཀྱི་དགོངས་པའི་མཐིལ་ཤིན་ཏུ་ཟབ་པ་ལགས་པས། དེ་ལྟར་ཐུགས་ལ་བཞག་པར་ཞུ་གསུང༌།། ༈ །།ཡང་ཞུས་པ། མཚན་ཉིད་ཕ་རོལ་ཏུ་ཕྱིན་པའི་ཐེག་པ་དང་གསང་སྔགས་རྡོ་རྗེ་ཐེག་པ་གཉིས་ཀྱིས་སྤང་བྱ་ཉོན་མོངས་པ་སྤོང་བར་ཡང་གཅིག ཐུན་མོང་དུ་བླ་མ་དམ་པ་མཆོད་ཅིང༌། བསྙེན་བཀུར་ཡང་གཅིག་མོད་ཀྱིས་ཀྱང༌།

ཁྱད་པར་དུ་གཉེན་པོའི་ཆོས་རབ་ཏུ་ཕྱེ་བ་ཡིན་བགྱི་བ་གཅིག་གསུང་གཉིས་པ་སྙིང་སྟོབས་དྲག་པོ། རྐྱེན་གཉིས་དང་བྲལ། ཁ་མི་རྒྱུད། སྙིང་རྗེས་དབང་དུ་བྱས། མཉམ་པར་བཞག་པས་འོད་གསལ་བ་ཆོས་སྦས། མུན་པ། གོང་ལྟར་དུ་གནད་གསུམ་གྱིས་དབང་དུ་མ་སོང༌། གཞན་རྐྱེན་གྱི་གཡེང་བ་སྤང༌། བརྩོན་པས་འགྲུབ། རྗེས་གསུམ་པ་སྦས་པའ།ོ། བར་ཞུ་ཞུས་པས། དེ་ལ་གཅིག་པར་ན། བསྐྱེད་པའི་རིམ་པས་རབ་ཏུ་ཕྱེ་བ་ཡིན། གཉིས་པ་ཕ་རོལ་ཏུ་ཕྱིན་པའི་ཐེག་པར། ཉོན་མོངས་པ་སྤང་བྱར་བྱེད་པ་ཡིན་ལ། གསང་སྔགས་རྡོ་རྗེ་ཐེག་པས། སྦྱང་བྱ་ཉོན་མོངས་པ་དེ་ཉིད་ལ་ལམ་དུ་བྱེད་པས། ཁྱད་པར་གྱི་ཆོས་དེས་རབ་ཏུ་ཕྱེ་བ་ཡིན་གསུང༌།། ༈ །།ཡང་ཞུས་པ། རང་བཞིན་གཅིག་ཏུ་མ་ངེས་པས། །གང་ལྟར་བརྟགས་པ་དེ་ལྟར་སྣང༌། །གསུང་བ་འདི་ཇི་ལྟར་ལགས་ཞུས་པ། དེ་ལ་འདི་རྫོགས་པ་ཆེན་པོ་ནམ་མཁའ་ཆེ། བགྱི་ནས་གསུངས་པ་ཡིན་ནམ་གསུང་བར་འདུག འདིའི་དོན་ཆུ་ལ་མེར་བརྟགས་པའམ། མེ་ལ་ཆུར་བརྟགས་པས་དེར་འགྱུར་དགོས་ཏེ། དེར་འགྱུར་དུ་མི་བཏུབ། དེ་རྗེ་རིན་པོ་ཆེ་ཡབ་སྲས་གཏན་མི་བཞེད་དོ། །ཆོས་རྗེ་རིན་པོ་ཆེས་མི་བཞེད་པའི་བཀའ་ཡིག་གསལ་བྱེད་ཡེ་ཤེས་སྣང་བའི་སྒྲོན་མ་བགྱི་བ་ཡང་ཡོད་པ་ཡིན་གསུང༌།། ༈ །།ཡང་ཞུས་པ། འཁོར་བ་དང༌། མྱ་ངན་ལས་འདས་པའི་ཆོས་ཐམས་ཅད་རང་གི་སེམས་ཡིན། སྣང་བ་ཐམས་ཅད་ཀྱང་རང་གི་སེམས་ཡིན་གསུང་བ་ལ་ལོག་ཤེས་སྣང་བ་རང་གི་སེམས་ཀྱི་ཁོངས་སུ་མི་ཆུད་བགྱི་བ་སྒོམ་ཆེན་པ་རྣམས་གླེང་བར་འདུག་པས། བཞེད་པ་ཞིག་གསུང་བར་ཞུ་ཞུས་པས། དེ་ལ་འཁོར་བ་དང་མྱང་ངན་ལས་འདས་པའི་ཆོས་ཐམས་ཅད་རང་གི་སེམས་ཡིན། སྣང་བ་ཐམས་ཅད་ཀྱང་རང་གི་སེམས་ཡིན། སེམས་སྣང་བ་ཡིན། དེ་ལ་ལོག་པའི་ཤེས་པ་སྣང་བ་རང་སེམས་ཀྱི་ཁོངས་སུ་མི་ཚུད་ཟེར་བ་སྒོམ་ཆེན་པ་རྣམས་ཀྱིས་ཕྱིས་བརྟགས་པ་ཡིན། བླ་མ་རིན་པོ་ཆེའི་སྤྱན་མངའ་ན་ཚོ་ཅིག་གིས་ཞུ་བ་ཡང་སྣང༌། དེ་ལ་ལོག་པའི་ཤེས་པ་སྣང་བ་རང་གི་སེམས་མ་ཡིན་བགྱི་བ་གསུང༌།

ལོག་ཤེས་ལ་ཕྱི་རོལ་མུ་སྟེགས་བྱེད་ཀྱི་རྟག་པར་ལྟ་བ་དང༌། ཆད་པར་ལྟ་བ་རྣམ་པ་གཉིས་པོ་དེ་ཡིན་ཏེ། ལྟ་བ་དེ་མི་འགྲུབ། རང་བཞིན་གཅིག་ཏུ་མ་ངེས་པས། གང་ལྟར་བརྟགས་པ་དེ་ལྟར་སྣང༌། །བགྱི་བ། དུང་ལ་སོལ་བར་བཏགས་ཀྱང་འགྱུར་དུ་མི་བཏུབ་སྟེ། ལོག་ཤེས་ཀྱི་ལྟ་བ་མི་འགྲུབ། སྣང་བ་རང་སེམས་བགྱི་བ་སྟོང་ཉིད་རྒྱུ་འབྲས་སུ་འབྱུང་བ་ལ་ཟེར་བ་ཡིན། ཞེ་སྡང་གི་སེམས་ལས། དམྱལ་བའི་སྣང་བ་ལྕགས་བསྲེགས་ཀྱི་ས་གཞི་གྲུབ་ཏེ། ལྕགས་བསྲེགས་ས་གཞི་སུ་ཡིས་བྱས། །མོ་ཚོགས་དེ་དག་གང་ནས་བྱུང༌། །དེ་འདྲ་དེ་དག་ཐམས་ཅད་ནི། །སྡིག་སེམས་ཡིན་པར་ཐུབ་པས་གསུངས། །བགྱི་བ་དགེ་སྡིག་གི་སེམས་ལས། སྟོང་ཉིད་རྒྱུ་འབྲས་སུ་འབྱུང་བ་ལ། སྣང་བ་རང་གི་སེམས་བགྱི་བ་ཡིན་གསུང༌། སློབ་དཔོན་ཆོས་རྡོར་གྱིས་ཞུས་པ། འགྲོ་བ་མ་ལུས་ཐམས་ཅད་ཀུན། །མཉམ་མེད་ཆོས་རྗེ་རིན་ཆེན་གྱི། །རྟག་ཏུ་མི་འབྲལ་འགྲོགས་པ་ཡི། །སྐུ་གསུང་ཐུགས་ཀྱི་གཡོག་པོར་ཤོག། །། ༦༩༥༽ ༄། །མ་རྒྱུད་ཡང་སྙིང་འདོད་ཆགས་ཆོས་ཀྱི་སྦས་པའི་ཁྲིད།། ན་མོ་གུ་རུ། བླ་མ་རིན་པོ་ཆེའི་ཞལ་ནས། རྗེ་རིན་པོ་ཆེ་སངས་རྒྱས་འཇིག་རྟེན་དུ་བྱོན་ནས། རྡོ་རྗེའི་ལུས་ཀྱི་གནས་ལུགས་མཛད་པའི་དམ་པའི་ཆོས་གསང་སྔགས་རྡོ་རྗེའི་ཐེག་པ་མངོན་སུམ་དུ་མཛད་པ་བྱ་བ་ཡིན། དེ་ཡང་མདོར་བསྡུས་ན་རྒྱུད་སྡེ་རིན་པོ་ཆེ་བཞི་ཡིན། དེ་ཉམས་སུ་ལེན་པ་ལ། ཕྱི་རྟེན་འབྲེལ་རྒྱུ་འབྲས། ནང་རྟེན་འབྲེལ་རྒྱུད་སྡེ་གསུམ། གསང་བ་རྟེན་འབྲེལ་བླ་མེད་རྒྱུད་ཡིན། རླུང་གཙོ་བོར་སྟོན་པ་རྣལ་འབྱོར་ཕའི་རྒྱུད། དཔལ་གསང་བ་འདུས་པ་ལ་སོགས་པ་ཡིན། རྩ་མི་སྟོན་པ་མིན། ཞར་ལ་སྟོན་པ་ཡིན། རྩ་གཙོ་བོར་སྟོན་པ་རྣལ་འབྱོར་མའི་རྒྱུད། དེའང་རླུང་མི་སྟོན་པ་མིན། ཞར་ལ་སྟོན་པ་ཡིན། དགྱེས་མཛད་སྒྱུ་མ་ཆེན་མོ་དང༌། བདེ་མཆོག་ལ་སོགས་པ་ཡིན། དེ་ཡང༌། ཐབས་དང་ཤེས་རབ་བདག་ཉིད་རྒྱུད། །དེ་ནི་ང་ཡིས་བཤད་ཀྱིས་ཉོན། །གསུང༌།

དེ་ལྟར་རྣལ་འབྱོར་བླ་མེད་ཀྱི་བརྗོད་བྱ་ཡང༌། རྩ་རླུང་གི་རྟེན་འབྲེལ་གྱིས། ཉམས་བདེ་གསལ་གྱི་ཏིང་ངེ་འཛིན་སྐྱེ། ཏིང་ངེ་འཛིན་གཉིས་པོའང༌། བདེ་བ་མའི་གསལ་བ་ཕའི་ཏིང་ངེ་འཛིན་ཡིན། དེ་གཉིས་ཀ་དཔའ་བོ་མཁའ་འགྲོ་ཡིན་པས་གཉིས་པོའི་སྲོག་སྙིང་ཤེས་དགོས། སྲོག་སྙིང་དེ་ཡོད་པའི་རྣལ་འབྱོར་པ་ལ། མཁའ་འགྲོའི་བར་ཆད་མི་འབྱུང་བ་ཡིན་གསུང༌། དེ་ལ་འཇིག་རྟེན་པའི་མཁའ་འགྲོའི་སྲོག་སྙིང་འདོད་ཆགས་ཡིན། ལོ་ཀ་ལས་འདས་པའི་མཁའ་འགྲོ་མའི་སྲོག་སྙིང་ཡུལ་ལ་མ་ཆགས་པའི་བདེ་བའི་ཏིང་ངེ་འཛིན་ཡིན། དེས་ན་འདོད་ཆགས་དེ་སྐྱེས་པའི་དུས་སུ། དེའི་རྒྱུ་ལ་རྩེ་གཅིག་ཏུ་མཉམ་པར་བཞག་པས། ལོ་ཀའི་ཌཱ་ཀི་མ་སྦར་འཆང༌། གཉིས་པོ་ངོ་བོ་གཅིག ཡུལ་ལ་མ་ཆགས་པའི་བདེ་བ་སྐྱེས་པའི་དུས་ན། དེའི་རྒྱུ་མཉམ་པར་བཞག་པས། ལོ་ཀ་ལས་འདས་པའི་ཌཱ་ཀི་མ་དབང་དུ་འདུ། དེ་བཞིན་དུ་ལོ་ཀའི་དཔའ་བོ་དང༌། ལོ་ཀ་ལས་འདས་པའི་དཔའ་བོ་ཡང་དེ་ལྟར་ཤེས་པར་བྱའོ། །ཕའི་རྒྱུད་གསང་བ་འདུས་པ་ལས། །དེ་ནས་བཅོམ་ལྡན་འདས་འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་པའི་ཚེ། ཕྱོགས་བཅུའི་སངས་རྒྱས་ཐམས་ཅད་བུད་མེད་ཀྱི་གཟུགས་སུ་མཛད་ནས། བཅོམ་ལྡན་འདས་ཀྱི་སྐུ་ལ་ཐིམ་མོ་ཞེས་གསུངས་སོ། །ཞང་ཤ་ར་བས་དུས་དེར། འདི་གཟིགས་པས་ཤོག་བུ་དེ་ལོགས་སུ་བཞག་ནས་འདི་ཟབ་ཅེས་ཀྱང་མི་བྱ། མི་ཟབ་ཅེས་ཀྱང་མི་བྱ་གསུང༌། ཕྱིས་ཆོས་ཟབ་མོ་འདི་ལྟ་བུ་དང་སྐྱེ་བ་ཕྱི་མ་མཇལ་བར་གྱུར་ཅིག་ཅེས་གསུང་ནས། རྒྱུད་ཀྱི་པོ་ཏི་བཞེངས་ནས། ཀོ་ཐུམས་མཛད་ནས། ད་ལྟ་ཡང་བཞུགས་པ་ཡིན་པར་གདའ། རྗེ་བཙུན་མི་ལ་ཆེན་པོ་ལའང༌། དཔའ་བོ་མཁའ་འགྲོའི་སྲོག་སྙིང་མངའ་བས། ཁོང་གར་བཞུགས་པའི་སར་དཔའ་བོ་མཁའ་འགྲོ་རང་ཤུགས་ཀྱིས་འདུ་བའི་གནད་ཀྱང་འདི་ཡིན། འདི་སྒྲུབ་པའི་རྟེན་འབྲེལ་ནི་གསུམ། སྟེང་སྒོ་རྦ་རླབས་ཀྱི་རྟེན་འབྲེལ། འོག་སྒོ་སྙོམས་འཇུག་གི་རྟེན་འབྲེལ།

བར་ཙཎྜ་ལིའི་རྟེན་འབྲེལ་གྱིས་སྒྲུབ་པ་དང་གསུམ་ཡིན་པ་ལས། དང་པོ་ ་་་་་སྟེང་སྒོ་རྦ་རླབས་ལ་བརྟེན་པ་དེས་ཁམས་ལྡོག གཉིས་པ་ ་་་་་འོག་སྒོ་སྙོམས་འཇུག་ལ་བརྟེན་པ་དེ། ལས་རྒྱ་ལ་བརྟེན་པ་ཡིན་ཏེ། རྗེ་སྒམ་པོ་པ་མན་ཆད་ལ་འདིའི་སྲོལ་མེད་འདི་བྱས་ན་དམ་ཉམས་སོ། །བཀའ་རྒྱ་ཡོད། གསུམ་པ་ ་་་་་བར་ཙཎྜ་ལི་སྒོམ་པ་ཡིན་ཏེ། བདེ་བ་ཨེན་ཙམ་ལས་སྟོབས་ཆེན་པོ་སྐྱེ་བ་དཀའ། འོ་ན་ཇི་ལྟར་ཉམས་སུ་བླང་ན་ལྷ་ཡབ་ཡུམ་བསྒོམ། རྡོ་རྗེ་པདྨ་མཉམ་པར་སྦྱར་བའི་སྦྱོར་མཚམས་སུ་ཤེས་པ་གཏད་པས་བདེ་བ་ཤུགས་ཆེན་པོ་སྐྱེ། དེའང་ལྷའི་བུ་མོ་བརྒྱས་མཐའ་བསྐོར་ཡང༌། ཡུལ་ལ་མ་ཆགས་པའི་བདེ་བ་སྐྱེ། ཏིང་ངེ་འཛིན་ལ་རྩེ་གཅིག་ཏུ་མཉམ་པར་བཞག མཆོག་ཐུན་མོང་གི་དངོས་གྲུབ་ཐམས་ཅད་ཐོབ། དེའི་དུས་བར་དུ་གཅོད་པའི་ཉུལ་ལེ་མ་བྱུང་བས། དྲན་པ་རྩེ་གཅིག་ཏུ་མཉམ་པར་འཇོག་པ་གལ་ཆེ། དཔེར་ན། དཔོན་ཡར་བཞེར་ཐབས་ལམ་གྱི་ཡོན་ཏན་ཤིན་ཏུ་ཆེ་བ་ཡིན་པ། རྗེ་རིན་པོ་ཆེ་དཔོན་གཡོག་ཉིས་བརྒྱ་ཙམ་དྭགས་ལ་སྒམ་པོ་ནས་ཚུར་བྱོན་པའི་རེས་ལ། ང་རབ་གངས་ཤུལ་གྱི་ཅྭང་རེའི་གནས་སུ་ཞག་གནས། ལྕགས་རིའི་ཕྱི་རོལ་ཏུ་བྲང་བྱས་ནས་ཡོད་པ་ལ། བུད་མེད་བཅུ་དྲུག་ལྦ་བ་ཅན་གཅིག་དང་བཅུ་བདུན་བྱུང༌། ལྦ་བ་ཅན་དེ་ན་རེ། དཔོན་ཡག་བཞེར་ལ་མཛུབ་མོ་བཙུགས་ནས་ཡ་གི་ཡིན་ཟེར། ཡང་བྲང་གཞན་དུ་བསྡད་པས་ཀྱང་བྱུང་ནས་དེ་སྐད་ཟེར། དེ་ཇི་ཙུག་ཡིན་སྙམ་པའི་ཐེ་ཚོམ་སྐྱེས་ཀྱང༌། རང་གིས་བཅོས་མ་བྱས། རྗེ་རིན་པོ་ཆེ་ལ་ཡང་མ་ཞུས། ཡུན་རིང་པོ་མ་ལོན་པ་ལ། ཁོང་མཁའ་འགྲོ་མའི་རྒྱས་ཐེབས། ཁོང་ཕག་མོ་གྲུར་གྲོངས། དེ་ནས་རྗེ་རིན་པོ་ཆེའི་ཞལ་ནས། ཌཱ་ཀིའི་རྒྱར་ཆུད་པ་ལ། རྒྱ་ལས་གྲོལ་བར་བྱེད་པ་ལ་གཉིས་ཡིན། དང་པོ་ ་་་་་དཔོན་ཡག་བཞེར་གྱིས་ས་དེ་ཉིད་དུ་ལྷའི་རྣལ་འབྱོར་གྱིས་བདེ་བ་བསྐྱེད་རུང༌། ཡུལ་ལ་དམིགས་ནས་བསྐྱེད་རུང༌། བདེ་བའི་ཏིང་ངེ་འཛིན་དྲན་པ་ཙམ་ཞིག་མཉམ་པར་བཞག་ཀྱང་རྒྱ་དེ་ལས་གྲོལ།

ལོ་ཀའི་ཌཱ་ཀི་མ་དབང་དུ་འདུ། གཉིས་པ་ཕྱག་རྒྱ་ཆེན་པོ་ལ་མཉམ་པར་བཞག་པས། ལོ་ཀ་ལས་འདས་པའི་ཌཱ་ཀིའི་རྒྱ་ལས་གྲོལ་ནས་ཌཱ་ཀི་དབང་དུ་འདུ་གསུང༌། སློབ་དཔོན་ལྭ་བ་པས་ནུབ་ཕྱོགས་ཨུ་རྒྱན་དུ་ཌཱ་ཀི་མ་ཡི་རྒྱས་ཐེབས་པ་ལ། རྡོ་རྗེ་རྣལ་འབྱོར་མ་ལ་གསོལ་བ་བཏབ་པས། ཕྱག་རྒྱ་ཆེན་པོ་ཨ་ཅིག་པད་དཀར་གྱི་གདམས་པ་གནང་ནས། ནམ་སྲོད་ནས་གུང་གི་བར་དུ་མཉམ་པར་བཞག་པས། ཐོ་རངས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ། མཁའ་འགྲོ་མའི་ཚོགས་ཐམས་ཅད་དབང་དུ་འདུས་པ་ལྟ་བུ་ཡིན་གསུང༌། ཡང་རྗེ་བཙུན་ཆེན་པོ་གནས་ཆུང་ཞིག་ཏུ་སྤྱན་དྲངས་ནས་བླ་མཆོད་མཛད་པས་མ་གནང་ནས། དབུ་རྩེ་ནང་དུ་བཞུགས་སུ་བཅུག་ནས་ཕྱིར་མ་བཏང་པས། ཞལ་ནས། ཕྱི་རོལ་དུ་ཐོངས་ཁྱེད་ཀྱི་བླ་མཆོད་ངས་བྱ། བླ་མཆོད་མ་བྱས་ན་ཌཱ་ཀིས་མགོ་འགས་གསུང་ནས་དབུ་བསྙུང་མཛད་ནས་ཕྱི་རོལ་ཏུ་བྱོན་ནས། མཁའ་འགྲོ་མའི་མགོ་ཕར་མ་བཀས་ན། ཚུར་མི་འགས་གསུང་ནས་ཤད་དེ་བྲོས་པས། དབུ་ཚལ་པར་གས་པ་བཞིན་སྙུང༌། དབུ་ཕུར་ཏེ་གཟིམས་ནས་སྤྱན་ཕྱེ་ནས་བལྟས་ཙམ་ན། བུད་མེད་གཉིས་གསུམ་འཆི་མ་ཕྲོ་ལེར་བྱས་ནས་རྗེ་བཙུན་ཆེན་པོ་ཐུགས་དམ་འདི་ལ་མཉམ་པར་ཞོག་དང་ཟེར་ནས་བདེ་བའི་ཏིང་ངེ་འཛིན་སྒོམ་པའི་ཐབས་བསྟན། དེ་ལ་མཉམ་པར་བཞག་པས། དབུ་སིང་སྟེ་དྭངས། དེ་ཡང་ཏིང་ངེ་འཛིན་དེའི་གནད་ཀྱིས་ཌཱ་ཀི་མ་དབང་དུ་བྱས་པ་ཡིན་གསུང༌། མཁའ་འགྲོའི་སྲོག་སྙིང་འདི་འཆང་ན་དངོས་གྲུབ་ཆེན་པོ་རང་ཤུགས་ཀྱིས་འབྱུང་བ། སྔོན་ཨུ་རྒྱན་གྱི་རྒྱལ་པོ་དགེ་བའི་མགོན་པོ་བྱ་བའི་སྒོ་དྲུང་དུ་རྒན་མོ་གཅིག་བྱུང་ནས། རྒྱལ་པོ་ལ་ཤོག་ཟེར། རྒྱལ་པོས་བྱོན་ཙམ་ན། ཁྱོད་ང་ལ་སྤྱོད་ཅིག་ཟེར། ང་ལ་བཙུན་མོའི་འཁོར་མང་པོས་རྒན་མོ་མ་རུངས་པར་འགྱུར་བས། ང་མི་སྤྱོད་བྱས། དེ་ནས་ནམ་ཞིག་ཨུ་རྒྱན་དུ་སྐྱེ་བོ་མང་པོའི་འདུ་ཚོགས་ཤིག་བྱུང༌། རྒྱལ་པོས་ཀྱང་བྱོན་པས། ཁ་སེང་གི་རྒན་མོ་དེ་གོས་མེད་གཅེར་བུ་ཞིག་བྱས་ནས་ང་ལ་སྤྱོད་ནུས་མི་སུ་ཡོད་ཟེར་ཡིན་བྱུང་བས།

རྒྱ་གར་ལྷོ་ཕྱོགས་ནས་རྣལ་འབྱོར་པ་ཞིག་བྱུང་ནས། རྒན་མོ་ལ་སྙོམ་པར་ཞུགས་པས། དཔལ་ལྷན་སྐྱེས་ཡབ་ཡུམ་དུ་གྱུར་ནས་ནམ་མཁའ་ལ་གཤེགས། མེ་ཏོག་སྣ་ཚོགས་ཀྱི་ཆར་ཕབ། དངོས་སུ་མཁའ་སྤྱོད་དུ་སོང་བར་གདའ། དེའི་དུས་སུ་ཤན་པ་ལག་དམར་ཙར་རེ་བ་ཞིག་གིས་རྒན་མོ་དེ་ལ་ཞུགས་ཀྱང་མཁའ་སྤྱོད་དུ་འགྲོ་བ་ཡིན་པར་གདའ། དེའང་འདིའི་གནད་འདི་ཡིན་པར་གདའ་གསུང༌། ཡང་རྗེ་བཙུན་མ་ཞ་མ་དེས། བླ་མ་རྨ་ལོ་ཙཱ་བ་ལོ་དགུ་བསྟེན། སྒྲུབ་པ་ལོ་དྲུག་བྱས་པས་ཐིག་ལེ་དཀར་པོ་ཐུར་དུ་འཛག་པའི་སྒོམ་སྐྱོན་ཞིག་བྱུང་ནས། དིང་རི་གླང་འཁོར་དུ་ཕྱིན། དམ་པ་རྒྱ་གར་ལ་རྟེན་འབྲེལ་ཞུས་པས། སྒོམ་སྐྱོན་སེལ། མཆོག་ཐུན་མོང་གི་དངོས་གྲུབ་ཐོབ། ལུས་སྤྲུལ་པ་དང༌། བསྒྱུར་བ་མཛད། རྒྱ་གར་དུ་ཚོགས་འཁོར་ལ་གཤེགས་ཤིང་བྱོན། རྗེ་བཙུན་མའི་མིང་པོ་རྗེ་ཀུ་སུ་བ་ཡིན་པས་ཆོས་ཞུ་བ་རྣམས་ལ་ཆོས་ཞུ་ན། ཨ་པོ་ལ་ཞུས། སྒོམ་ཞུ་ན་ངས་བྱ། ཨ་པོའི་སྒོམ་རྡོག་པོར་འདྲིལ་བ་ཡིན་གསུང་སྐད། མིང་པོ་ལ་སྲས་ཡོད་པས་རྡོག་པོར་འདྲིལ་གསུང་བ་ལགས་ཏེ། སློབ་མ་སྨིན་པར་བྱེད་པའང༌། འདིའི་གནད་ཡིན་གསུང༌། ཡང་བླ་མ་ཞུ་ཡས་དེས་ཕག་ཕོ་མོ་གཉིས་འཁྲིག་པ་སྤྱོད་པ་གཟིགས་པར་ཆགས་པའི་སྟོབས་ཆེན་པོ་སྐྱེས། དེའི་རྒྱུན་ལ་མཉམ་པར་བཞག་པས་རྐང་མགྱོགས་ལ་སོགས་པའི་ཐུན་མོང་གི་དངོས་གྲུབ་མང་པོ་ཐོབ་པ་ཡང་འདིའི་གནད་ཡིན་གསུང༌། རང་ལ་ཌཱ་ཀི་མའི་སྲོག་སྙིང་འདི་ཡོད་ན། རབ་གྲུབ་པ་ཐོབ་པའི་རྣལ་འབྱོར་པར་འགྱུར། འབྲིང་རང་སོར་གནས། ཐ་མ་མཁའ་འགྲོའི་སྲོག་སྙིང་ཉམས་ན། ལོ་ཀའི་ཌཱ་ཀི་མ་རྣམས་ཀྱིས་ཁའི་དབུགས་འཕྲོག ཁོང་པའི་སྲོག་འཕྲོག ཕུན་སུམ་ཚོགས་པ་ཡོད་ཀྱང་ཞིག་ནས་ལུང་པ་རོ་སྐམ་དུ་ཆུ་མི་འབབ་པ་དང་འདྲ་བར་སྐམ་ཁྲོགས་ཀྱིས་འགྲོ་བ་ལ་ཚེགས་མེད། འདི་ཡོད་ན་འདི་འབྱུང་འདི་མེད་ན་འདི་མི་འབྱུང་བས། གནད་འདི་ལ་སྙིང་རུས་ཆེན་པོ་བྱས་ནས་ཉམས་སུ་བླངས་ན།

མཆོག་ཐུན་མོང་གཉིས་ཀྱི་དངོས་གྲུབ་ཀྱི་རྩ་བ་འདི་ཡིན་གསུང༌། རྗེ་རིན་པོ་ཆེའི་ཞལ་ནས། མཆོག་གི་དངོས་གྲུབ་མ་ཐོབ་ན། །ཐུན་མོང་ཡོན་ཏན་གང་ཐོབ་ཀྱང༌། །འཁོར་བ་རྔ་འདྲེས་གང་ཡང་མ་འཕགས་གསུང༌། ཐུན་མོང་གི་ཡོན་ཏན་ཉམས་ཀྱི་གྲུབ་ཐོབ་ཡིན་ལ། མཆོག་གི་ཡོན་ཏན་རྟོགས་པའི་གྲུབ་ཐོབ་ཡིན། ཉམས་རྟོགས་པ་སྐྱེ་བར་བྱེད་པའི་ཐབས་ཡིན། མ་རྒྱུད་ཀྱི་དབང་དུ་བྱས་ནའང༌། དགའ་བ་དང༌། མཆོག་དགའ་དང༌། དགའ་བྲལ་གྱི་དགའ་བ་གསུམ་བདེ་བའི་ཉམས་ཡིན། ལྷན་ཅིག་སྐྱེས་པའི་དགའ་བ་རྟོགས་པའི་ཡིན། ཕ་རྒྱུད་ཀྱང་སྣང་མཆེད་ཐོབ་གསུམ་གསལ་བའི་ཉམས་ཡིན། འོད་གསལ་རྟོགས་པ་ཡིན། ཉམས་སྐྱེས་ནས་རྟོགས་པ་སྐྱེ་བ་ལ་ཚེགས་མེད་པ་ཡིན་གསུང༌། རྣལ་འབྱོར་པས་བསྐྱེད་རྫོགས་ཉམས་སུ་བླངས་པའི་དུས་སུ། རྩ་རླུང་གི་རྟེན་འབྲེལ་གྱིས་བདེ་གསལ་གྱི་ཉམས་སྐྱེ། དེའང་བདེ་བའི་ཉམས་གསུམ་འཁོར་བ་ཡིན། དང་པོ་དགའ་བ་འགྲོ་བའི་གཟུགས། །གཉིས་པ་མཆོག་དགའ་འགྲོ་བའི་གཟུགས། །གསུམ་པ་དགའ་བྲལ་འགྲོ་བའི་གཟུགས། །གསུངས་པས་འཁོར་བ། བཞི་པ་ལྷན་ཅིག་སྐྱེས་པར་བརྗོད། གསུངས་པས་མྱང་ངན་ལས་འདས་པ། དེ་སྐྱེ་བའི་རིམ་པ་ཡང༌། དང་པོ་ཅུང་ཟད་ཙམ་བདེ་བ་དགའ་བ། དེ་ལས་ཆེས་བདེ་བ་མཆོག་དགའ། བདེ་བ་སྟོབས་ཆེན་པོ་གཅིག་ཏུ་གྱུར་པ་ནི། དགའ་བྲལ་གྱི་དགའ་བ། དེ་གསུམ་ཉམས་ཡིན། ཉམས་དེ་དང་བྲལ་ཞིང་དེ་ལས་འདས་པ་ནི། ལྷན་ཅིག་སྐྱེས་པའི་ཡེ་ཤེས་བརྙེས་ཞེས་བྱ་སྟེ། རྟོགས་པ་ཡིན། འདོད་ཆགས་ཆོས་ཀྱི་སྦས་པ་བྱ་བ་དེ་ཡང༌། དགའ་བ་གསུམ་པོ་དེ་འདོད་ཆགས་ཡིན། འདོད་ཆགས་སྤངས་པའི་རྩ་ན། རང་བྱུང་ལྷན་ཅིག་སྐྱེས་པའི་ཡེ་ཤེས་ཡོད་པ་ཡིན། སྦས་ཟེར་ནས་སྦེད་མཁན་གཞན་མེད། རང་སྦས་སུ་ཡོད་པ་ཡིན་གསུང༌། ཕ་རྒྱུད་ཀྱི་དབང་དུ་བྱས་ན། སྣང་བ་གསུམ་སྐྱེས་པའི་རིམ་པ་ནི། ཉམས་ངོ་བོ་གཅིག་ལ། ཅུང་ཟད་གསལ་བ་སྣང་བ། དེ་བས་ཆེས་གསལ་བ་མཆེད་པ། གསལ་བ་རྟོག་པ་འགགས་ཙམ་དེ་ཐོབ་པ།

དེ་གསུམ་ཉམས་ཡིན། ཉམས་དེ་དང་བྲལ་ཞིང་དེ་ལས་འདས་པ་འོད་གསལ་དོན་དམ་པའི་བདེན་པ་ཞེས་བྱ། དེ་རྟོགས་པ་ཡིན་པས་དེ་འཁོར་བ་སྤངས་པ་ཡིན། མདོར་ན་སེམས་ཉིད་མ་སྐྱེས་པ་ཕྱག་རྒྱ་ཆེན་པོ་བྱ་བ་ཡིན། འདི་སྟོན་པར་བྱེད་པ་ལ་བླ་མ་རྟོགས་ལྡན་ཞིག་དགོས། དེས་དང་པོ་ཉམས་སྒྲུབ་པར་བྱེད་པ་ལ་མཁས། བར་དུ་སྐྱོང་བར་བྱེད་པ་ལ་མཁས་པ། མཐའ་མར་འཇིག་པར་བྱེད་པ་ལ་མཁས་པ་ཞིག སློབ་མའང་བླ་མ་ལ་སངས་རྒྱས་ཆོས་ཀྱི་སྐུའི་འདུ་ཤེས་དང་མི་འབྲལ་བ་ཞིག དཔོན་སློབ་ཀྱི་རྟེན་འབྲེལ་འཛོམ་ན། ཚེ་གཅིག་གིས་མཆོག་ཐུན་མོང་གཉིས་ཀྱི་དངོས་གྲུབ་ཐོབ་པ་ལ་ཚེགས་མེད། དེའང་བཀའ་བརྒྱུད་པ་རིན་པོ་ཆེ་འདིའི་ཁྱད་པར་གྱི་ཆོས་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་ཏིང་ངེ་འཛིན་ཆོས་ལྔ་ལྡན་གྱི་ཉམས་སུ་བླངས་པས་གྲུབ་ཐོབ་སྐྱོན་མེད་གཅིག་འོང་བ་ཡིན་གསུང༌།། ༈ །།རྗེ་མིག་མཁན་རྒྱལ་པོ་འགྲོ་བའི་མགོན། །མཉམ་མེད་བླ་མའི་ཞབས་ལ་འདུད། །ཕྱག་རྒྱ་ཆེན་པོ་སེང་གེ་སྟེ། །བཅུ་ཆོས་མི་ཤེས་མིག་མེད་ཡིན། །རྟེན་འབྲེལ་ཐབས་མཁས་སེང་གེ་སྟེ། །སུམ་ཆོས་མི་ཤེས་མིག་མེད་ཡིན། །གསང་སྔགས་ཐམས་ཅད་སེང་གེ་སྟེ། །ལྔ་ལྡན་མི་ཤེས་མིག་མེད་ཡིན། །གྲུབ་ཐོབ་རྟོགས་ལྡན་སེང་གེ་སྟེ། །རྗེ་ང་འདྲ་མ་རྙེད་མིག་མེད་ཡིན། །མཁྱེན་པའི་ཡེ་ཤེས་སེང་གེ་སྟེ། །དབྱེར་མེད་མ་ཤེས་མིག་མེད་ཡིན། །མཁས་བཙུན་ལྡན་པ་སེང་གེ་སྟེ། །སྙིགས་དུས་མ་ཤེས་མིག་མེད་ཡིན། །སྡེ་སྣོད་གསུམ་པོ་སེང་གེ་སྟེ། །རང་གཟུགས་མ་ཤེས་མིག་མེད་ཡིན། །ཉམས་ལེན་རྒྱལ་པོ་སེང་གེ་སྟེ། །དུས་གནས་མ་ཤེས་མིག་མེད་ཡིན།། །། 

༦༩༦༽ ༄། །དུག་ལྔ་ཡེ་ཤེས་ལྔ་རུ་བསྒྱུར་བའི་རྩ་བ་རླུང་ལྔའི་ཁྲིད།། ཡང་ཞལ་ནས། སྤྱི་དོན་བཞི་པ་རླུང་ནི། རིགས་ལྔ་ཡབ་ཡུམ་དུ་ཡེ་གདོད་མ་ནས་གནས་པ་དེ་ངོ་སྤྲད་ནས། ཉམས་སུ་ལེན་པ་ལ་གསུམ། ལུས་གཡོ་བར་བྱེད་པ་འབྱུང་བའི་རླུང་དང༌། སེམས་གཡོ་བར་བྱེད་པ་རྣམ་རྟོག་གི་རླུང་དང༌། རླུང་སེམས་གཉིས་མེད་ཀྱི་ངོ་སྤྲོད་དོ། །དང་པོ་ནི། ཕྱིར་རྒྱུ་ཞིང་ནང་དུ་འཇུག་པར་བྱེད་པ་ཉིན་ཞག་ཕྲུགས་གཅིག་ལ་ཉི་ཁྲི་ཆིག་སྟོང་དྲུག་བརྒྱ་འབྱུང་འཇུག་གནས་གསུམ་བྱེད་པ་སྟེ། སྤྱི་དང་མཐུན་ནོ། །གཉིས་པ་དང་གསུམ་པའི་ངོ་སྤྲོད་ཞལ་ལས་ཤེས་སོ། །དེ་ལྟར་ཡང༌། རླུང་ཞེས་བྱ་བས་ལས་ཀུན་བྱེད། །འདི་ནི་རྣམ་ཤེས་བཞོན་པ་སྟེ། །ལྔ་ཡི་བདག་ཉིད་བཅུའི་མིང་ཅན། །རྣམ་རྟོག་འཁོར་བ་སྐྱེད་བྱེད་རླུང༌། །ཞེས་གསུངས། འོ་ན་རྣམ་པར་རྟོག་པའི་རླུང་ལུས་ཀྱི་ཁོངས་སུ་སྡུད་པའི་རྒྱུ་མཚན་ཅི་ཡིན་སྙམ་ན། རྟོག་པ་གང་སྐྱེ་བའི་དུས་སུ་སྐད་ཅིག་མ་བསམ་པའི་རང་གཟུགས་སུ་གྲུབ་ལ། དེའི་བྱེད་པས་རྣམ་པར་སྨིན་པའི་ལུས་གྲུབ་པའོ། །འདི་ལ་གཉིས་སྟེ། འཁོར་ལོ་ལྔ་ལ་རྩ་བའི་རླུང་ལྔ་གནས་པ་ལ་བརྟེན་ནས། ཉོན་མོངས་པ་ལྔ་ལམ་དུ་བྱ་བ་དང༌། དབང་པོ་ལྔ་ལ་ཡན་ལག་གི་རླུང་ལྔ་གནས་པ་ལ་བརྟེན་ནས། འདོད་ཡོན་ལྔ་ལམ་དུ་བྱེད་པའོ། །དང་པོ་ལ་དྲུག་སྟེ། གང་དུ་གནས་པ་དང༌། གར་རྒྱུ་བ་དང༌། ལས་ཅི་བྱེད་པ་དང༌། རྟགས་ཅི་འབྱུང་བ་དང༌། མཉམ་པར་བཞག་པའི་ཚུལ་དང༌། གནས་སྐབས་ཀྱི་ཡོན་ཏན་ནམ། མཐར་ཐུག་འབྲས་བུའི་འབྱུང་ཚུལ་ལོ། །དེ་ལ་དང་པོ་ཉོན་མོངས་པ་ང་རྒྱལ་སྐྱེད་པར་བྱེད་པའི་རླུང་ནི་གསང་གནས་ན་གནས། སྣ་བུག་ལ་རྒྱུ་ང་རྒྱལ་སྐྱེད་སྣ་ཤུ་རེངས་ཀྱིས་འོང༌། དེའི་དུས་སུ་ཇི་ལྟར་སྐྱེས་པའི་ང་རྒྱལ་དེ་ཉིད་ལ་མཉམ་པར་བཞག་པས། གནས་སྐབས་སུ་ང་རྒྱལ་ལ་གནད་དུ་སོང་བ་ནི། དཔལ་རྒ་ལོ་ལྟ་བུར་འགྱུར། མཐར་ཐུག་ང་རྒྱལ་དག་ནས་མཉམ་པ་ཉིད་ཀྱི་ཡེ་ཤེས་མངོན་དུ་གྱུར།

བཅོམ་ལྡན་འདས་རིན་ཆེན་འབྱུང་ལྡན་གྱི་སྐུ་ཐོབ་ནས། ང་རྒྱལ་ཅན་གྱི་སེམས་ཅན་སྨིན་གྲོལ་དུ་བྱེད་དོ། །གཉིས་པ་འདོད་ཆགས་སྐྱེད་པར་བྱེད་པའི་རླུང་ལྟེ་བར་གནས། གསང་བ་རྡོ་རྗེའི་ལམ་དུ་རྒྱུ། ཉོན་མོངས་པ་འདོད་ཆགས་སྐྱེད་པར་བྱེད། རྡོ་རྗེ་ལས་སུ་རུང་བར་འབྱུང༌། དེའི་དུས་སུ་ཇི་ལྟར་སྐྱེས་པའི་འདོད་ཆགས་དེ་ཉིད་ལ་མཉམ་པར་བཞག་པས། གནས་སྐབས་སུ་འདོད་ཆགས་ལ་གནད་དུ་སོང་བ་རྒྱལ་པོ་ཨིནྡྲ་བོ་དྷི་ལྟ་བུར་འགྱུར། མཐར་ཐུག་འདོད་ཆགས་དག སོ་སོར་རྟོག་པའི་ཡེ་ཤེས་མངོན་དུ་གྱུར། བཅོམ་ལྡན་འདས་སྣང་བ་མཐའ་ཡས་ཀྱི་སྐུ་ཐོབ། འདོད་ཆགས་ཅན་གྱི་སེམས་ཅན་སྨིན་གྲོལ་དུ་བྱེད་དོ། །གསུམ་པ་ཞེ་སྡང་སྐྱེད་པར་བྱེད་པའི་རླུང་སྙིང་ག་ན་གནས། སྨིན་མཚམས་སུ་རྒྱུ། ཉོན་མོངས་པ་ཞེ་སྡང་སྐྱེད། སྨིན་མཚམས་སུ་རྩ་གསུམ་དམར་རམ་གྱིས་འོང༌། དེའི་དུས་སུ་ཇི་ལྟར་སྐྱེས་པའི་ཞེ་སྡང་དེ་ཉིད་ལ་མཉམ་པར་བཞག་པས་གནས་སྐབས་སུ་ཞེ་སྡང་ལ་གནད་དུ་སོང་བ་སློབ་དཔོན་པདྨ་ལྟ་བུར་འགྱུར། མཐར་ཐུག་ཞེ་སྡང་དག མེ་ལོང་ལྟ་བུའི་ཡེ་ཤེས་མངོན་དུ་གྱུར། བཅོམ་ལྡན་འདས་མི་བསྐྱོད་པའི་སྐུ་ཐོབ་ནས་ཞེ་སྡང་ཅན་གྱི་སེམས་ཅན་སྨིན་གྲོལ་དུ་བྱེད་དོ། །བཞི་པ་ཕྲག་དོག་སྐྱེད་པར་བྱེད་པའི་རླུང་མགྲིན་པ་ན་གནས། མཆུ་ལ་རྒྱུ། ཉོན་མོངས་པ་ཕྲག་དོག་སྐྱེད་པར་བྱེད། མཆུ་ཤབ་ཤུབ་མང་པོ་བྱེད། དེའི་དུས་སུ་ཇི་ལྟར་སྐྱེས་པའི་ཕྲག་དོག་དེ་ཉིད་ལ་མཉམ་པར་བཞག་པས། གནས་སྐབས་སུ་ཕྲག་དོག་ལ་གནད་དུ་སོང་བ་ཌོཾ་བྷི་ཧེ་རུ་ཀ་ལྟ་བུར་འགྱུར། མཐར་ཐུག་ཕྲག་དོག་འདག བྱ་བ་གྲུབ་པའི་ཡེ་ཤེས་མངོན་དུ་གྱུར། བཅོམ་ལྡན་འདས་དོན་ཡོད་གྲུབ་པའི་སྐུ་ཐོབ་ནས་ཕྲག་དོག་ཅན་གྱི་སེམས་ཅན་སྨིན་གྲོལ་དུ་བྱེད་དོ། །ལྔ་པ་གཏི་མུག་སྐྱེད་པར་བྱེད་པའི་རླུང་སྤྱི་བོ་ན་གནས། མགོ་གྱེན་ལ་རྒྱུ། ཉོན་མོངས་པ་གཏི་མུག་སྐྱེད་པར་བྱེད་མགོ་ཡུར་གྱིས་འོང༌།

དེའི་རྗེས་སུ་ཇི་ལྟར་སྐྱེས་པའི་གཏི་མུག་དེ་ཉིད་ལ་མཉམ་པར་བཞག་པས། གནས་སྐབས་སུ་གཏི་མུག་ལ་གནད་དུ་སོང་བ་སློབ་དཔོན་ཆེན་པོ་ལྭ་བ་པ་ལྟ་བུར་འགྱུར། མཐར་ཐུག་གཏི་མུག་དག ཆོས་ཀྱི་དབྱིངས་ཀྱི་ཡེ་ཤེས་མངོན་དུ་གྱུར། བཅོམ་ལྡན་འདས་རྣམ་པར་སྣང་མཛད་ཀྱི་སྐུ་ཐོབ་ནས། གཏི་མུག་ཅན་གྱི་སེམས་ཅན་སྨིན་གྲོལ་དུ་བྱེད་དོ།། །། ༦༩༧༽ ༄། །འོད་གསལ་རྣམ་ལྔ་གཅིག་ཏུ་བསྲེ་བའི་མན་ངག་ཡན་ལག་རླུང་ལྔའི་ཁྲིད།། གཉིས་པ་དབང་པོ་ལྔ་ལ། ཡན་ལག་གི་རླུང་ལྔ་གནས་པ་ལ་བརྟེན་ནས། འདོད་ཡོན་ལྔ་ལམ་དུ་བྱ་བ་ནི། ཡན་ལག་གི་རླུང་རྣམ་པ་ལྔས། ཕྱི་རོལ་གྱི་ཡུལ་རྣམ་པ་ལྔ་ལ་རྟོག་པར་བྱེད་དེ། དེའང༌། རླུང་ཞེས་ཕྲ་བའི་གཟུགས་ཀྱིས་ནི། །ཤེས་དང་ཡང་དག་འདྲེས་གྱུར་ནས། །དབང་པོའི་ལམ་ལས་བྱུང་ནས་ནི། །ཡུལ་རྣམས་ལ་ནི་རྟོག་པར་བྱེད། །ཅེས་གསུངས་པས། ཡུལ་ལེགས་པ་ལ་ཆགས། མི་ལེགས་པ་ལ་སྡང༌། བར་མ་ལ་གཏི་མུག དེ་ལ་བསྲེ་བ་གསུམ་གྱིས་ཉམས་སུ་བླང་སྟེ། འདི་དག་རེ་རེ་ལའང༌། གཞི་ལམ་འབྲས་བུ་གསུམ་གསུམ་དུ་ཡོད་པ་ལས། དང་པོ་མིག་གི་དབང་པོ་ལ། གཟུགས་རྟོག་པར་བྱེད་པའི་འཁོར་ལོ་ཞེས་བྱ་བའི་རླུང་གནས། དེ་རྣམ་པར་རྟོག་པ་དང་འགྲོགས་ནས་གཟུགས་ལེགས་པ་རྣམས་ལ་ཆགས། གཟུགས་ལ་ཆགས་པའི་རྟོག་པ་སྐད་ཅིག་མ་ཐོལ་གྱིས་སྐྱེས་པ་དེ་རང་ལ་དྭངས་མའི་ཏིང་ངེ་འཛིན་ལ་མཉམ་པར་བཞག་པས། རྣམ་རྟོག་གི་རླུང་ནང་དུ་ལོག་ནས། རྟེན་ཐིག་ལེ་འཕེལ་ནས། བརྟེན་པ་ཐིག་ལེ་དྭངས་མའི་སྟོབས་སུ་གྱུར་པས། གནས་སྐབས་སུ་མིག་གི་དབང་པོ་གསལ་བ་དང༌། མིག་གི་མངོན་པར་ཤེས་པ་འཆར་བ་དང༌། གཟུགས་སྣང་སྟོང་དུ་འཆར་ཞིང༌། མཐར་ཐུག་གཟུགས་རྡོ་རྗེ་མའི་ངོ་བོར་འཚང་རྒྱའོ། །དེ་ལ་ནང་དུ་དྭངས་མའི་ཏིང་ངེ་འཛིན་ལ་མཉམ་པར་མ་བཞག་པར། ཕྱི་རོལ་ཡུལ་གྱི་སྟེང་དུ་རྣམ་པར་རྟོག་པ་ཁ་བརྒྱུད་ན། རྣམ་པར་རྟོག་པའི་རླུང་ཕྱིར་ཡན་པས། བརྟེན་པ་ཐིག་ལེ་སྙིགས་མའི་སྟོབས་སུ་གྱུར་ནས།

རྟེན་ཐིག་ལེ་མཆི་མ་དང་བསྡོངས་ནས་འཆོར་བ་དང༌། གནས་སྐབས་སུ་མིག་གི་དབང་པོ་མི་གསལ་བ་ལ་སོགས་པ་ཉེས་སྐྱོན་དཔག་ཏུ་མེད་པ་འབྱུང་ཞིང༌། མཐར་ཡི་དྭགས་ལ་སོགས་པའི་སྡུག་བསྔལ་ཉམས་སུ་མྱོང་བར་འགྱུར་རོ། །དེ་ལྟར་རྣ་བ་ལ་སྒྲ། སྣ་ལ་དྲི། ལྕེ་ལ་རོ། ལུས་ལ་རེག་བྱ་རྟོག་པར་བྱེད་པའི་འཁོར་ལོ་ཞེས་བྱ་བའི་རླུང་གནས་ཏེ། རྣམ་རྟོག་གི་རླུང་དང་འགྲོགས་ནས། ཕྱི་རོལ་ཏུ་ཡུལ་ལ་རྟོག་པར་བྱེད་དེ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་རྣམས་ལ་ཆགས་པར་བྱེད་དེ། དེ་ལ་ཡུལ་ལ་ཆགས་པའི་རྟོག་པ་སྐད་ཅིག་མ་སྐྱེས་པ་དེ་རང་ལ་རྟོག་པ་དེ་ཉིད་ཀྱི་ཐོག་ཏུ། དྭངས་མའི་ཏིང་ངེ་འཛིན་ལ་མཉམ་པར་བཞག་པས། རྣམ་པར་རྟོག་པའི་རླུང་ནང་དུ་ལོག་ནས། རྟེན་ཐིག་ལེ་འཕེལ་ནས། བརྟེན་པ་ཐིག་ལེ་དྭངས་མའི་སྟོབས་སུ་གྱུར་ནས། གནས་སྐབས་སུ་རྣ་བའི་དབང་པོ་ལྔ་ལ་སོགས་པའི་དབང་པོ་རྣམས་ཤིན་ཏུ་གསལ་བ་དང༌། རྣ་བའི་མངོན་པར་ཤེས་པ་ལ་སོགས་པ་འཆར་ཏེ། མངོན་པར་ཤེས་པ་རྣམས་འབྱུང་བ་དང་སྒྲ་གྲགས་སྟོང༌། དྲི་ཚོར་སྟོང༌། རོ་མྱོང་སྟོང༌། རེག་བྱ་རེག་སྟོང་དུ་འཆར་ཞིང༌། མཐར་ཐུག་སྒྲ་རྡོ་རྗེ་མ། དྲི་རྡོ་རྗེ་མ། རོ་རྡོ་རྗེ་མ། རེག་བྱ་རྡོ་རྗེ་མའི་རང་བཞིན་དུ་འཚང་རྒྱའོ། །དེ་ལ་ནང་དུ་དྭངས་མའི་ཏིང་ངེ་འཛིན་ལ་མཉམ་པར་མ་བཞག་པར་ཕྱི་ཡུལ་གྱི་སྟེང་དུ་རྟོག་པ་ཁ་བརྒྱུད་དུ་འཕྲོས་ནས། འདི་ལེགས། འདི་སྙན། འདི་ཞིམ། འདི་མངར། འདི་འཇམ་སྙམ་པ་ལ་སོགས་པའི་རྣམ་པར་རྟོག་པ་ལ་ཁ་བརྒྱུད་ན། རྣམ་པར་རྟོག་པའི་རླུང་ཕྱིར་ཡན་ནས། བརྟེན་པ་ཐིག་ལེ་སྙིགས་མའི་སྟོབས་སུ་འགྱུར་བས། རྟེན་ཐིག་ལེ་ཕྱིར་འཛག་སྟེ། སྒྲ་ལ་ཆགས་ན་རྣ་བའི་རྣ་ལྤགས། དྲི་ལ་ཆགས་ན་སྣབས། ཟས་ལ་ཆགས་ན་ཟག་པ། སྐོམ་ལ་ཆགས་ན་དྲི་ཆུ། རེག་བྱ་ལ་ཆགས་ན་ལུས་ཀྱི་རྔུལ་དང་བསྡོངས་ནས་འཛག་པས། གནས་སྐབས་སུ་རྣ་བས་སྒྲ་མི་ཐོས། སྣས་དྲི་མི་ཚོར། ལྕེས་རོ་མི་མྱོང༌།

ལུས་ཀྱིས་རེག་བྱ་མི་ཚོར་བ་ལ་སོགས་པའི་ཉེས་པའི་སྐྱོན་དཔག་ཏུ་མེད་པ་འབྱུང་ཞིང༌། མཐར་ཡི་དྭགས་ལ་སོགས་པའི་སྡུག་བསྔལ་ཉམས་སུ་མྱོང་བར་འགྱུར་རོ། །དེས་ན་རྟོག་པ་ཡུལ་ཕྱི་ལ་ཕྱིར་མི་འཕྲོ་བར་ནང་དུ་དྭངས་མའི་ཏིང་ངེ་འཛིན་ལ་གནད་དུ་བསྣུན་པ་གལ་ཆེའོ། །ཡུལ་རྟོག་པ་ཕྱིར་ཡན་ན། ལམ་དུ་བཏང་ལ་ཆོས་ལྔ་ལྡན་གྱིས་ཉམས་སུ་བླང་བར་བྱའོ། །གཉིས་པ་ལམ་ནི། དབང་པོའི་ཡུལ་དུ་གཟུགས་མི་སྡུག་པ། སྒྲ་མི་སྙན་པ། དྲི་མི་ཞིམ་པ། རོ་མི་མངར་བ། རེག་བྱ་རྩུབ་པ་ལ་སོགས་པ་གང་བྱུང་ཡང་དེ་ལ་ཡེངས་པའམ། དེའི་རང་གཟུགས་སུ་གྱུར་ན། སྐད་ཅིག་མ་བསམ་པའི་རང་གཟུགས་ཡིན་པས། དེ་དག་གི་གྲིབ་དང་བྱེད་ལས་ཀྱིས། བརྟེན་པ་ཐིག་ལེ་བདེ་བའི་སྟོབས་སུ་ཤོར་ནས། རྟེན་ཐིག་ལེ་ཉམས་པ་དང་སྐམས་པས། གནས་སྐབས་དང་མཐར་ཐུག་ཐམས་ཅད་དུ་ཉེས་པའི་སྐྱོན་དཔག་ཏུ་མེད་པ་བསྐྱེད་པར་བྱེད་དོ། །དེ་ལྟར་མི་འགྲོ་བའི་ཉམས་ལེན་གསུམ། རབ། འབྲིང༌། ཐ་མའོ། །དང་པོ་ནི། ཕྱག་རྒྱ་ཆེན་པོའམ། དྭངས་མའི་ཏིང་ངེ་འཛིན་ལ་ནང་དུ་མཉམ་པར་བཞག་ལ། ཕྱི་ཡུལ་ལ་སྐད་ཅིག་ཀྱང་མ་ཡེངས་པར་བྱ། འབྲིང་ནི། ཡུལ་ངན་པའི་སྟེང་དུ། རྟོག་པ་འཕྲོས་པའི་སྐད་ཅིག་མ་དེ་ལ། བླ་མ་ཡབ་ཡུམ་མམ། ཡི་དམ་ཡབ་ཡུམ་བདེ་བའི་རང་བཞིན་ནམ། གཏུམ་མོའི་དམིགས་པ་ལ་སོགས་པ་བསྒོམ་པའམ། ཐ་ན་རྫས་དང་དངོས་པོ་མཐོང་བ་དང་དྲན་པ་ཙམ་གྱིས། ཆགས་པའི་སྟོབས་སྐྱེ་བའི་ཡུལ་ལ་དམིགས་པ་གཏད་ལ། ཕྱི་རོལ་གྱི་ཡུལ་ལ་མ་ཡེངས་པར་ནང་དུ་མཉམ་པར་བཞག འདི་ལ་སྐད་ཅིག་མའི་བསམ་པ་འཕོ་བ་གསུང༌། ཐ་མ་ནི་ཡུལ་ངན་པའམ། རྟོག་པ་ཕྱི་རོལ་དུ་འཕྲོས་པའམ། ཁ་བརྒྱུད་ན་ལམ་དུ་བཏང་ལ། ལྔ་ལྡན་གྱིས་གནད་དུ་བསྣུན་པས། དེ་དག་གི་ཡོན་ཏན་མཐའ་ཡས་པ་འབྱུང་བ་ཡིན། འོད་གསལ་རྣམ་ལྔ་གཅིག་ཏུ་བསྲེ་བའི་གདམས་ངག་གསུམ་པ་ནི། འོད་གསལ་རྣམ་པ་ལྔ་ལས། གཞིའི་འོད་གསལ་དང༌། ལམ་གྱི་འོད་གསལ་དང༌། རྨི་ལམ་གྱི་འོད་གསལ་དང༌།

བར་དོའི་འོད་གསལ་དང༌། མཐར་ཐུག་གི་འོད་གསལ་ལོ། །དང་པོ་ནི། རང་གི་སེམས་ཉིད་འོད་གསལ་འགྲོ་འོང་མེད་པ། སྐྱེ་མེད་ཆོས་ཀྱི་སྐུ་རུ་ཡེ་གདོད་མ་ཉིད་ནས་གནས་པ་སྟེ་གློ་བུར་གྱི་དྲི་མ་དང་བྲལ་བའོ། །དཔེར་ན་པདྨ་འདམ་ནས་སྐྱེས་ཀྱང་འདམ་གྱིས་མ་གོས་པའམ། གསེར་ལ་གཡས་མ་གོས་པ་ལྟ་བུའོ། །དེ་ལྟར་ཡིན་པ་ལ་ཡིན་པར་ངོ་མ་ཤེས་པས། དེ་ཁོ་ན་ཉིད་ལ་རྨོངས་པའི་མ་རིག་པའམ་གཏི་མུག་པའོ། །དེའི་རྐྱེན་གྱིས་གཟུགས་ལེགས་པ་རྣམས་ལ་ཆགས། མི་ལེགས་པ་རྣམས་ལ་སྡང༌། དེ་དག་གི་གཞི་གཏི་མུག་གིས་བྱས་ནས། རྒྱུ་འབྲས་ལོག་པར་སྤྱད་པས། འཁོར་བ་སྡུག་བསྔལ་གྱི་རྒྱ་མཚོར་འཁྱམས་པ་ནི། ལས་རྒྱུ་འབྲས་ལ་རྨོངས་པའི་མ་རིག་པའམ་གཏི་མུག་གོ། །གཉིས་པ་ལམ་གྱི་འོད་གསལ་ནི། གཞི་ཇི་ལྟར་ཡིན་པའི་ཚུལ། བླ་མ་དམ་པས་ངོ་སྤྲད་ནས་ངོ་འཕྲོད་པ་དེ་སྔར་འདྲིས་ཀྱི་མི་དང་འཕྲད་པ་བཞིན་དུ། རང་གིས་རང་ངོ་ཤེས་པ་རང་སེམས་ཆོས་སྐུར་བློ་ཐག་ཆོད་པའི་སྟེང་དུ། གཞི་ཐོག་ཏུ་ཉམས་སུ་བླངས་པས། ཉིན་པར་ཆགས་སྡང་གི་རྣམ་རྟོག་ཐམས་ཅད་རྡོ་ཚན་ལ་ཁ་བ་བབ་པ་ལྟ་བུའམ། རང་བཞིན་མེད་པར་རྟོགས་པའམ། དྲི་མས་མ་གོས་པར་རིག་པ་རྗེན་ལ་བུད་པས། ཤེལ་སྒོང་གཡའ་དག་པ་ལྟ་བུའོ། །གསུམ་པ་རྨི་ལམ་གྱི་འོད་གསལ་ནི། ཉིན་པར་གྱི་དགེ་སྦྱོར་དེ་གཉིད་ཁུང་དུ་འདྲོངས་པས། གཉིད་དང་རྨི་ལམ་གྱི་འཁྲུལ་པ་རང་སར་དག་ནས། ཉིན་པར་གྱི་དགེ་སྦྱོར་དང་མཚན་མོའི་འོད་གསལ་གཅིག་ཏུ་འདྲེས་པས། ཆུ་ལ་ཆུ་བཞག་པའམ། མར་ལ་མར་བཞག་པ་ལྟ་བུའོ། །བཞི་པ་བར་དོའི་འོད་གསལ་ནི། ཉིན་ནུབ་ཀྱི་འོད་གསལ་གཅིག་ཏུ་འདྲེས་པ་དང༌། བར་དོའི་འོད་གསལ་དང་གསུམ་གཅིག་ཏུ་འདྲེས་པས། བར་དོ་རིགས་དྲུག་ལ་སོགས་པའི་འཁྲུལ་སྣང་དག་ནས། འོད་གསལ་མ་བུ་གཅིག་ཏུ་འདྲེས་པས། ཆུ་ཕྲན་རྒྱ་མཚོར་འདུས་པ་ལྟ་བུའོ། །ལྔ་པ་མཐར་ཐུག་གི་འོད་གསལ་ནི། གཞིའི་འོད་གསལ་དེ་ཉིད་ཀྱི་སྟེང་དུ་ཕེབས་ནས།

ཆོས་སྐུ་འགྲོ་འོང་དང་བྲལ་བའི་དོན་རྟོགས་པས་གཞན་སྣང་ལ་གཟུགས་སྐུ་རྣམ་པ་གཉིས་ཀྱི་སྣང་བ་ཤར་ནས། སེམས་ཅན་གང་ལ་གང་འདུལ་གྱི་དོན་བྱེད་པར་འགྱུར་རོ། །དཔེར་ན་ནོར་བུ་རིན་པོ་ཆེ་འདི་འདམ་ནས་བཏོན་ནས་བཀྲུ་བ་གསུམ་དང༌། ཕྱི་བ་གསུམ་ལ་སོགས་པ་བྱས་པས། དགོས་འདོད་ཐམས་ཅད་འབྱུང་བའམ། གསེར་གཡའ་དང་བྲལ་བས་དོན་བྱེད་ནུས་པ་ལྟ་བུའོ། །འོད་གསལ་ལྔ་གཅིག་ཏུ་བསྲེ་བའི་མན་ངག་ཟབ་མོའོ།། །། ༦༩༨༽ ༄། །རླུང་སེམས་དབྱེར་མེད་ཀྱི་ཉམས་ལེན་འཁོར་ལོ་ལྔ་མའི་ཁྲིད།། ཡང་ཞལ་སྔ་ནས། གཞིའི་དུས་སུ་འཁོར་ལོ་ལྔ་པོ་འདི། བཅོམ་ལྡན་འདས་རིགས་ལྔའི་ཕོ་བྲང་དུ་གནས། དེ་ངོ་སྤྲད་ནས་ཉམས་སུ་བླང་བའི་རིམ་པ་ནི། དབེན་པའི་གནས་སུ་མཐུན་པའི་རྫས་བསག སྟན་བདེ་བ་ལ་བསམ་གཏན་གྱི་ཡན་ལག་ལྔས་གནས་པར་བྱས་ལ། སྐྱབས་འགྲོ་སེམས་བསྐྱེད་ལྷ་སྒོམ་པ་ནི། ཐུན་མོང་སྔོན་དུ་འགྲོ་བའི་རིམ་པའོ། །དངོས་གཞི་ལ་གཉིས། རྩ་ལམ་སྦྱང་བ་དང་ཞིང་ཁམས་སྦྱང་བའོ། །དང་པོ་སྟོང་ར་ཉི་ཤུ་རྩ་གཅིག་གམ། བདུན་ལ་སོགས་པ་བསྒོམ། རྩ་གསུམ་འཁོར་ལོ་ལྔ་པོ་གསལ་གདབ། རླུང་རོ་ལན་གསུམ་བུས་ལ། རླུང་ནང་དུ་བཟུང་བས། སྣ་བུག་གཉིས་ཀྱི་རླུང་རོ་རྐྱང་གཉིས་ནས་མར་སོང་བས། གསང་གནས་བདེ་སྐྱོང་གི་འཁོར་ལོའི་རྩ་འདབ་རྣམས་རྒྱུ་མ་ཕུས་བཏབ་པ་བཞིན་དུ་སྟོང་པར་བསྒོམ། གཉིས་པ་དེའི་དབུས་སུ་བླ་མ་རིན་ཆེན་འབྱུང་ལྡན་ཡབ་ཡུམ་དུ་བསྒོམ། ཡབ་ཡུམ་སྙོམ་འཇུག་བྱས་པའི་སྦྱོར་མཚམས་ནས་ཐིག་ལེ་སེར་པོ་དཔག་ཏུ་མེད་པ་བྱོན་ནས། གསང་གནས་ཀྱི་འཁོར་ལོ་མེར་གྱིས་ཁེངས་པར་བསམ། བླ་མ་ཡབ་ཡུམ་བདེ་བའི་རང་བཞིན་དུ་བསྒོམ། རྗེས་གནས་ལུགས་ཀྱི་ངང་ལ་མཉམ་པར་བཞག དེ་ལྟར་བསྒོམས་པས་སའི་རླུང་དབང་དུ་འདུ། སངས་རྒྱས་སྤྱན་མའི་ཞལ་མཐོང༌། རིན་ཆེན་མཁའ་འགྲོ་དབང་དུ་འདུ། ཡོན་ཏན་གྱི་དངོས་གྲུབ་ཐོབ། ང་རྒྱལ་དག བཅོམ་ལྡན་འདས་རིན་ཆེན་འབྱུང་ལྡན་གྱི་ཞལ་མཐོང༌།

མཐར་དེ་ཉིད་ཀྱི་སྐུ་འགྲུབ་བོ། །ཡང་རྩ་ལམ་སྦྱང་བ་ནི། རླུང་བཟུང་བས། ལྟེ་བའི་རྩ་འདབ་གོང་ལྟར་སྟོང་པར་བསམ། གཉིས་པ་ནི། ལྟེ་བའི་དབུས་སུ་བླ་མ་སྣང་བ་མཐའ་ཡས་ཡབ་ཡུམ་སྒོམ་པའི་སྦྱོར་མཚམས་ནས། ཐིག་ལེ་དམར་པོ་དཔག་ཏུ་མེད་པ་བྱོན་པས། ལྟེ་བའི་རྩ་མདུད་ཁེངས་པར་བསམ། དེ་ནས་གནས་ལུགས་ངང་ལ་བཞག་དགེ་བ་བསྔོ། དེ་ལྟར་བསྒོམས་པས་ལྟེ་བར་མེ་རླུང་དབང་དུ་འདུས་པས། མེ་གོས་དཀར་མོའི་ཞལ་མཐོང༌། པདྨ་མཁའ་འགྲོ་དབང་དུ་འདུ། གསུང་གི་དངོས་གྲུབ་སྟེར། ཉོན་མོངས་པ་འདོད་ཆགས་འདག སྣང་བ་མཐའ་ཡས་ཀྱི་ཞལ་མཐོང༌། དེ་ཉིད་ཀྱི་སྐུ་ཐོབ། ཡང་རླུང་བཟུང་བས། སྙིང་གའི་རྩ་མདུད་སྟོང་པར་བསམ། གཉིས་པ་ཞིང་ཁམས་སྦྱང་བ་ནི། སྙིང་གའི་དབུས་སུ་བླ་མ་མི་བསྐྱོད་པ་ཡབ་ཡུམ་སྙོམས་འཇུག་མཛད་པའི་སྦྱོར་མཚམས་ནས། ཐིག་ལེ་སྔོན་པོ་དཔག་ཏུ་མེད་པ་བྱོན། སྙིང་གའི་རྩ་མདུད་སྟོང་པར་བསམ། དེ་ནས་གནས་ལུགས་ངང་ལ་བཞག རྗེས་དགེ་བ་བསྔོ། དེས་སྙིང་གར་ཆུ་རླུང་དབང་དུ་འདུ། མཱ་མ་ཀཱིའི་ཞལ་མཐོང༌། རྡོ་རྗེ་ཌཱ་ཀི་དབང་དུ་འདུ། ཐུགས་ཀྱི་དངོས་གྲུབ་སྟེར། ཉོན་མོངས་པ་ཞེ་སྡང་དག མི་བསྐྱོད་པའི་ཞལ་མཐོང༌། དེ་ཉིད་ཀྱི་སྐུ་ཐོབ། ཡང་དང་པོ་རྩ་ལམ་སྦྱང་བ་ནི་རླུང་བཟུང་བས་མགྲིན་པའི་རྩ་མདུད་རྒྱུ་མ་ཕུས་བཏབ་པ་བཞིན་དུ་བསམ། གཉིས་པ་ནི་མགྲིན་པའི་དབུས་སུ་བླ་མ་དོན་ཡོད་གྲུབ་པ་ཡབ་ཡུམ་སྙོམས་འཇུག་མཛད་པའི་སྦྱོར་མཚམས་ནས། ཐིག་ལེ་ལྗང་ཁུ་དཔག་ཏུ་མེད་པ་བྱོན་ནས། མགྲིན་པའི་རྩ་མདུད་ཁེངས་པར་བསམ། དེ་ནས་གནས་ལུགས་ངང་ལ་མཉམ་པར་བཞག རྗེས་བསྔོ་བ་བྱ། དེས་རླུང་གི་རླུང་དབང་དུ་འདུ། དམ་ཚིག་སྒྲོལ་མའི་ཞལ་མཐོང༌། ལས་ཀྱི་མཁའ་འགྲོ་དབང་དུ་འདུ། འཕྲིན་ལས་ཀྱི་དངོས་གྲུབ་སྟེར། ཉོན་མོངས་པ་ཕྲག་དོག་དག དོན་གྲུབ་ཀྱི་ཞལ་མཐོང༌། དེ་ཉིད་ཀྱི་སྐུ་ཐོབ། འཁོར་ལོ་གོང་མ་རྣམས་ཀྱང་དེས་འགྲེའོ། གདམས་པ་འདི་ལ་གསུམ། གཞི་ལམ་འབྲས་བུའོ། །གཞི་སྤྱི་བོ་བདེ་བ་ཆེན་པོའི་འཁོར་ལོ་ནི།

བཅོམ་ལྡན་འདས་རྣམ་པར་སྣང་མཛད་ཀྱི་ཕོ་བྲང་དུ་གནས་པས་ནང་གི་འོག་མིན་དུ་ལགས། ནང་དུ་འོག་མིན་ཡོད་པས་ཕྱིར་ཡང་འོག་མིན་འབྱུང་བ་ལགས། གཉིས་པ་ལམ་ལ་གཉིས། དང་པོ་ནི་རྩ་ལམ་སྦྱང་བ། རླུང་བཟུང་བས་རོ་རྐྱང་གཉིས་ན་མར་སོང་བས། གསང་གནས་བདེ་སྐྱོང་གི་འཁོར་ལོའི་རྩ་འདབ་རྣམས་རྒྱུ་མ་ཕུས་བཏབ་པ་བཞིན་དུ་སྟོང་པར་བསྒོམ། དབུ་མའི་ནང་ན་ཡར་སོང་བས། སྤྱི་བོའི་རྩ་འདབ་རྣམས་ཀྱི་ནང་དུ་རྒྱུ་མ་ཕུས་བཏབ་པ་བཞིན་དུ་བསམ། གཉིས་པ་ཞིང་ཁམས་སྦྱང་བ་ནི། སྤྱི་བོའི་དབུས་སུ་བླ་མ་དམ་པ། ངོ་བོ་བླ་མ། རྣམ་པ་ནི་བཅོམ་ལྡན་འདས་རྣམ་པར་སྣང་མཛད། རང་བཞིན་ཆོས་ཀྱི་སྐུ། ཡབ་ཡུམ་བདེ་བ་ཆེན་པོའི་སྐུ་རུ་བསྒོམ། ཡབ་ཡུམ་སྙོམས་འཇུག་མཛད་པའི་སྦྱོར་མཚམས་ནས། ཐིག་ལེ་དཀར་པོ་དཔག་ཏུ་མེད་པ་བྱོན་པས། སྤྱི་བོའི་འཁོར་ལོ་ཁེངས་པས་བདེ་ཕྲིལ་ཕྲིལ་བསྒོམ། དེ་ནས་གནས་ལུགས་བསྐྱང༌། རྗེས་བསྔོ་བ་བྱ། གསུམ་པ་འབྲས་བུ་ལ་གཉིས། དང་པོ་ཐུན་མོང་གི་འབྲས་བུ་ནི། སྤྱི་བོར་ནམ་མཁའི་རླུང་དབང་དུ་འདུས་པས། ནམ་མཁའ་དབྱིངས་ཕྱུག་མའི་ཞལ་མཐོང༌། སངས་རྒྱས་ཌཱ་ཀི་དབང་དུ་འདུ། སྐུའི་དངོས་གྲུབ་སྟེར། གཏི་མུག་དག འཁོར་ལོ་གོང་མ་རྣམས་ཀྱང་དེས་འགྲེའོ། །རྣམ་སྣང་གི་ཞལ་མཐོང༌། གཉིས་པ། མཐར་ཐུག་དེ་ཉིད་ཀྱི་སྐུ་ཐོབ་བོ།། །། 

༦༩༩༽ ༄། །ཚངས་པར་སྤྱོད་པ་ཐིག་ལེའི་ཁྲིད།། ན་མོ་རཏྣ་གུ་རུ། སྤྱིར་ཐེག་པ་ཆེན་པོ་གསང་སྔགས་ཀྱི་བརྗོད་བྱ་རྩ་རླུང་ཐིག་ལེ་གསུམ་ལ་བརྟེན་ནས་ལམ་ཉམས་སུ་བླང་བ་ལ་འདིར་ཐིག་ལེ་ལ་བརྟེན་ནས་ཚངས་པར་སྤྱོད་པའི་མན་ངག་སྟོན་པ་ལ་གསུམ་སྟེ། གཞི་ལམ་འབྲས་བུའོ། །དང་པོ་ནི། རང་གི་རྡོ་རྗེའི་ལུས་འདི་ལ་རྩས་གར་ཁྱབ་རླུང་གིས་ཁྱབ། རླུང་གིས་གར་ཁྱབ་ཁམས་བྱང་ཆུབ་སེམས་ཀྱི་ཐིག་ལེས་ཁྱབ་ལ། ཁྱད་པར་དུ་ཕ་ལས་ཐོབ་པའི་ཐིག་ལེ་དཀར་པོ་སྤྱི་བོ་ན་གནས། མ་ལས་ཐོབ་པའི་ཐིག་ལེ་དམར་པོ་གསང་གནས་ན་གནས་པ་དེ་གཉིས་ཧེ་རུ་ཀ་ཡབ་ཡུམ་དུ་གདོད་མ་ནས་གནས་པ་དེ་དབང་གིས་ངོ་སྤྲད་ནས། ལམ་ཉམས་སུ་བླང་བ་ལ་གསུམ་ལ། སྔོན་འགྲོ་དང༌། དངོས་གཞི། རྗེས་དུས་ཀྱི་མཚམས་ངོས་བཟུང་བའོ། །དང་པོ་ལ་གསུམ། གནས་དང༌། རྫས་དང༌། དགེ་སྦྱོར་གྱིའོ། །དང་པོ་ནི། རབ་ཡུལ་ཉི་ཤུ་རྩ་བཞི་འམ། དུར་ཁྲོད་ཆེན་པོ་བརྒྱད་ལ་སོགས་པ། དཔའ་བོ་དང་མཁའ་འགྲོ་རང་བཞིན་གྱིས་འདུ་བའི་གནས་སོ། །འབྲིང་གྲུབ་ཐོབ་གོང་མ་རྣམས་ཀྱི་ཞབས་ཀྱིས་བཅགས་ཤིང༌། བླ་མ་དམ་པ་རྣམས་ཀྱིས་བྱིན་གྱིས་བརླབས་པ། བཅུད་ལེན་ལ་སོགས་པའི་རྫས་ཡོད་པའོ། །ཐ་མ་དབེན་ཞིང་ཉམས་དགའ་བ། ཡིད་འཇུག་པ་བདེ་བའི་རྟེན་ཡོད་པའོ། །གཉིས་པ་རྫས་ནི། ཐོད་པ་དུམ་བུ་གཅིག་པའམ། རིང་བསྲེལ་ལ་སོགས་པ་མཐོང་བ་དང་བཅངས་པ་ཙམ་གྱིས་བདེ་བ་སྐྱེ་བ། ཟས་བཅུད་ཅན་དང༌། དྲོད་ཅན་གྱི་སྦྱོར་བ་བྱ་ཞིང་བསྟེན་པར་བྱའོ། །གསུམ་པ་དགེ་སྦྱོར་ནི། སྐྱབས་འགྲོ་སེམས་བསྐྱེད་སྔོན་དུ་འགྲོ་བས། ལུས་ཡི་དམ་གྱི་ལྷར་བསྒོམས་པའི་ཁོང་པའི་ནང་ཐམས་ཅད་གཙང་ལ་དྭངས་པར་བསྒོམ། གཉིས་པ་དངོས་གཞི་ལ་གཉིས་ཏེ། ས་མ་ཏི་སྐྱེ་བའི་རྒྱུ། ས་མ་ཏི་དངོས། ས་མ་ཏིའི་ཡན་ལག་གོ། །དང་པོ་ལ་ལྔ། འཁྲུལ་འཁོར་ལུས་ཀྱི་གནད། ཉམས་ལེན་དུས་ཀྱི་གནད། གནས་པ་རྩའི་གནད། གཡོ་བ་རླུང་གི་གནད། དམིགས་པ་ཡུལ་གྱི་གནད་དོ། །དང་པོ་ནི།

སྐྱིལ་ཀྲུང། བཙོག་པུ། གན་རྐྱལ་གསུམ་གང་བདེ་བྱ། དེས་རླུང་སེམས་རྩ་གཡོན་པར་འདུས་པའི་དགོས་པ་ཡོད། གཉིས་པ་ཉམས་ལེན་གྱི་དུས་ནི། རྒྱུན་ཆད་མེད་གསུངས་པས། ཉིན་མཚན་དུས་དྲུག་ཏུ་བསྒོམ་པར་བྱའོ། །གསུམ་པ་ནི་རྩ་གསུམ་འདུས་མདོར་རྩ་ཁ་ཁ་མུ་ཁ་བྱ་རོག་གི་གདོང་པ་ཅན་མཚན་ཉིད་བཞི་ལྡན་དུ་བསྒོམ་པ་ནི། ཆུ་ཤིང་ལྟར་དྲང་བ། མེ་ཤེལ་ལྟར་གསལ་བ། རྒྱ་སྐྱེགས་ཀྱི་མེ་ཏོག་ལྟར་དམར་བ། པདྨའི་སྣལ་མ་ལྟར་ཕྲ་བའོ། །བཞི་པ་རླུང་ལ་གཉིས། འབྱུང་བའི་རླུང་གནད་དང༌། རྣམ་རྟོག་གི་རླུང་གནད་དོ། །དང་པོ་འོག་རླུང་ལན་གསུམ་ཡར་ཐེན་པས། གསང་གནས་སུ་འདུ་བ་ཡིན། དེ་ནས་ལག་པ་གཉིས་སྤུ་མཚམས་སུ་མནན་ལ་ལྟེ་བ་འབུར་འབུར་བ་ལན་གསུམ་བྱ། དེས་སྟེང་རླུང་རང་བབས་སུ་འཛུད་པའི་གནད་ཡིན། གཉིས་པ་རྣམ་རྟོག་གི་རླུང་གནད། དམིགས་པའི་ཡུལ་གསལ་བར་བསྒོམ་མོ། །ལྔ་པ་དམིགས་པ་ཡུལ་གྱི་གནད་ལ་གཉིས། ནང་ལ་བརྟེན་པ་དང༌། ཕྱི་ལ་བརྟེན་པའོ། །ནང་ལའང་གཉིས། ཤེས་རབ་མ་ལ་བརྟེན་པ་དང༌། ཐབས་ཤེས་རབ་གཉིས་མེད་ལ་བརྟེན་པའོ། །ཕྱི་ལའང་གཉིས། འོད་ཀྱི་རིག་མ་དང༌། དངོས་ཀྱི་རིག་མའོ། །གཉིས་པ་ཏིང་ངེ་འཛིན་གྱི་དངོས་གཞི་ལ་ལྔ། དང་པོ་བདེ་བ་གནད་བསྐུལ་བ་དང༌། གཉིས་པ་བདེ་བའི་དེ་ཁོ་ན་ཉིད་བསྒོམ་པ། གསུམ་པ་བདེ་བ་ལ་དོར་བ། བཞི་པ་བདེ་བ་བོགས་འདོན་པ། ལྔ་པ་བདེ་བ་དབང་དུ་བྱ་བའོ། །དང་པོ་ནི། གོང་དུ་བསྟན་པའི་རྩ་མཚན་ཉིད་བཞི་ལྡན། དེའི་ནང་དུ་ཉི་མའི་དཀྱིལ་འཁོར། དེའི་སྟེང་དུ་ཡུམ་རྗེ་བཙུན་རྡོ་རྗེ་རྣལ་འབྱོར་མ། གཞོན་ཞིང་ལང་ཚོ་དང་ལྡན་པ། མཛེས་ཤིང་ཡིད་དུ་འོང་བ། ལོ་བཅུ་དྲུག་ལོན་པའི་ན་ཚོད་ལྟ་བུ་ཆེ་ཆུང་མཛུབ་གང་ངམ། མཚོན་གང་ལ་སོགས་པ་གང་གསལ་བ་ཞིག་བསྒོམ། དེ་གནད་བསྐུལ་བས་དེས་བདེ་བ་ཨེ་སྐྱེ་ལྟ། སྐྱེས་ན་གཉིས་པ་བདེ་བའི་དེ་ཁོ་ན་ཉིད་བསྒོམ་པ་ནི། ཇི་ལྟར་སྐྱེས་པའི་བདེ་བ་དེ་ཉིད་ལས་ལོགས་ཤིག་ན་ལྷན་ཅིག་སྐྱེས་པའི་ཡེ་ཤེས་མེད་དེ།

བདེ་བའི་ཆ་དེ་ཐབས། དེའི་རང་བཞིན་སྟོང་པ་ཤེས་རབ། བདེ་སྟོང་གཉིས་སུ་མེད་པ་དེ། ཐབས་ཤེས་རབ་གཉིས་མེད་དུ་དང་པོ་ནས་རང་ལ་རང་ཆས་སུ་ཡོད་པ་དེ་ལྷན་ཅིག་སྐྱེས་པའི་ཡེ་ཤེས་ཡིན་པས། དེ་ངོས་བཟུང་ལ་ཇི་ལྟར་སྐྱེས་པའི་བདེ་བ་དེ་ཉིད་ཡོད་པ་མི་སྤང༌། མེད་པ་མི་བཙལ། ལག་པ་གཡས་གཡོན་མི་སྤོ། བདེ་བའམ་ཆགས་པའི་རྒྱུ་དེ་རང་ལ་མཉམ་པར་བཞག གསུམ་པ་ལ་དོར་བ་ནི། དེ་ལྟར་བསྒོམས་པས་བདེ་བའི་སྟོབས་རྒྱས་ནས་ཐིག་ལེ་མི་ཐུབ་པ་འདྲ་ན། རྗེ་བཙུན་མ་ལྟེ་བར་སྤོས་ལ་གོང་ལྟར་བསྒོམ། དེས་ཀྱང་མི་ཐུབ་པ་འདྲ་ན། སྙིང་ག། མགྲིན་པ། སྤྱི་བོ་རྣམས་སུ་ཡར་སྤོ། བདེ་བ་སྟོབས་ཆུང་ན་འཁོར་ལོ་འོག་མ་རྣམས་སུ་ཕྱིར་སྤོ། དུས་ཚོད་ཤེས་པར་བྱས་ལ་ཡར་སྤོ་མར་སྤོ་བྱའོ། །བཞི་པ་བོགས་འདོན་པ་ནི། རྗེ་བཙུན་མ་གསང་གནས་སུ་བསྒོམས་པའི་བྷ་གའི་ནང་ནས་ཆགས་པའི་མེ་དམར་ནར་གྱིས་བྱུང་བས། རང་གི་རྩ་དབུ་མའི་ནང་ན་ཡར་སོང༌། ཧཾ་ལ་ཕོག་ཧཾ་ཞུ་བས་སྤྱི་བོའི་འཁོར་ལོ་ཁེངས་ནས་མར་ལ་དཀར་ན་ར་ར་བབས་པས། མགྲིན་པའི་འཁོར་ལོ་ཁེངས་པ་ནི་དགའ་བའི་ཡེ་ཤེས། ཡང་ཕྱིར་དཀར་ན་ར་ར་བབས་པས་སྙིང་གའི་འཁོར་ལོ་ཁེངས་པ་ནི་མཆོག་དགའི་ཡེ་ཤེས། ཡང་ཕྱིར་དཀར་ན་ར་ར་བབས་པས་ལྟེ་བའི་འཁོར་ལོ་ཁེངས་པ་ནི་ཁྱད་པར་གྱི་དགའ་བའི་ཡེ་ཤེས། ཡང་ཕྱིར་དཀར་ན་ར་ར་བབ་པ་ནི་གསང་གནས་ཀྱི་འཁོར་ལོ་ཁེངས་པ་ནི། ལྷན་ཅིག་སྐྱེས་པའི་དགའ་བའོ། །དེ་ལྟར་རང་གི་ལུས་རྐྱལ་པ་འོ་མས་ཁེངས་པ་བཞིན་དཀར་མེ་རེ་ཡོད་པར་བསྒོམ། དེ་ནས་ཐིག་ལེ་དེ་རྣམས་རྗེ་བཙུན་མའི་སྤྱི་བོ་ན་མར་ཐིམ་པས། རྗེ་བཙུན་མ་དང་རང་གཉིས་ཀ་བདེ་བས་བརྒྱལ་བ་ཙམ་དུ་བདེ་ཕྲིལ་ཕྲིལ་ཡོད་པར་བསྒོམ། དེ་ལྟར་བསྒོམ་པས་བདེ་བ་རྒྱས་ནས་ཐིག་ལེ་མི་ཐུབ་པ་འདྲ་ན། རྗེ་བཙུན་མ་སྤྱི་བོར་བསྒོམ་ལ། བྷ་གའི་ནང་དུ་ཐིག་ལེ་དཀར་དམར་སིབ་སིབ་ཐིམ་པར་བསམ། དེས་ཀྱང་མ་ཐུབ་ན་འཁྲུལ་འཁོར་ལ་སོགས་པ་བསྲུང་ཐབས་ནས་བཤད་པ་ལྟར་བྱ།

ལྔ་པ་བདེ་བ་དབང་དུ་བསྡུ་བ་ནི། རྗེ་བཙུན་མ་གསང་གནས་སུ་བསྒོམ་པའི་ཐུགས་ཀ་ནས་འོད་འཕྲོས་པས། ཤངས་བུག་གཡོན་ནས་དོན། རང་གི་རྩ་དབུ་མའི་ནང་དུ་ཡར་བྱུང༌། སྣ་བུག་གཡས་ནས་དོན་ནས། ཕྱི་སྣོད་ཀྱི་འཇིག་རྟེན་ལ་ཕོག དེ་དག་འོད་དུ་ཞུ། ནང་བཅུད་ཀྱི་སེམས་ཅན་ལ་ཕོག དེ་དག་འོད་དུ་ཞུ། དམ་པ་ཡེ་ཤེས་ཆོས་སྐྱོང་བའི་སྲུང་མ་རྣམས་ལ་ཕོག་འོད་དུ་ཞུ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕོག་འོད་དུ་ཞུ། ཡིད་དམ་དཀྱིལ་འཁོར་གྱི་ལྷ་ཚོགས་རྣམས་ལ་ཕོག་འོད་དུ་ཞུ། བཀའ་བརྒྱུད་ཀྱི་བླ་མ་དམ་པ་རྣམས་ལ་ཕོག་འོད་དུ་ཞུ། རྩ་བའི་བླ་མ་ལ་ཕོག་འོད་དུ་ཞུ། འོད་དེ་ཚུར་འདུས་རང་གི་སྣ་བུག་གཡོན་ནས་ཞུགས། རྩ་དབུ་མ་ན་མར་སོང༌། རྗེ་བཙུན་མའི་ཤངས་བུག་གཡས་ལ་ཞུགས་ནས་ཐུགས་ཀར་ཐིམ་པར་བསམས་ལ། བདེ་བ་དེ་ཁོ་ན་ཉིད་ལ་མཉམ་པར་བཞག བསྔོ་བ་བྱ། དེས་འཁོར་འདས་ཐམས་ཅད་སྲོག་རྩ་ནས་བཟུང་བ་དང་འདྲ་སྟེ། དེ་ཐམས་ཅད་ཀྱི་སྲོག་བདེ་བ་ཡིན་ལ། བདེ་བ་དེ་རང་གིས་དབང་དུ་བྱས་པས་ཕྱི་རོལ་གྱི་དངོས་པོ་དེ་དག་དབང་དུ་མི་འདུ་ཁ་མེད་པ་ཡིན་གསུང༌། དེ་ལ་འདྲིས་ཤིང་བརྟན་པ་དང༌། གཉིས་པ་ཐབས་ཤེས་རབ་གཉིས་མེད་ལ་བསླབ་པ་འདི་ལའང་ལྔ་སྟེ། དང་པོ་གནད་བསྐུལ་བ་ནི། གསང་གནས་ཀྱི་རྩ་མཚན་ཉིད་བཞི་ལྡན་དེའི་ནང་དུ་ཉི་མའི་དཀྱིལ་འཁོར་གྱི་སྟེང་དུ་རང་གི་རྩ་བའི་བླ་མ་དེའི་ངོ་བོ་བླ་མ་དམ་པ། རྣམ་པ་བཅོམ་ལྡན་ཧེ་རུ་ཀཿ རང་བཞིན་ཆོས་ཀྱི་སྐུ། རྒྱན་ཆ་ལུགས་དང་ལྡན་པ་བསྒོམ། དེའི་མདུན་དུ་རྗེ་བཙུན་མ་གོང་ལྟར་བསྒོམ་པ་ལ་སོགས་པའི་གནད་བསྐུལ་བ་བླ་མའི་ཞལ་ལས་ཤེས་སོ། །གཉིས་པ་བདེ་བའི་དེ་ཁོ་ན་ཉིད་བསྒོམ་པ་ནི། ཇི་ལྟར་སྐྱེས་པའི་བདེ་བ་དེ་ཉིད་ཡོད་པ་མི་སྤོང༌། མེད་པ་མི་བཙལ། ལག་པ་གཡས་གཡོན་མི་སྤོ་བར་བདེ་བའི་རང་བཞིན་ལ་མཉམ་པར་བཞག་ཅིང༌། དེ་ཁོ་ན་ཉིད་བསྒཽམ་པ་གོང་ལྟར་རོ། །དེ་ལྟར་བསྒོམས་པས་བདེ་བའི་སྟོབས་རྒྱས་ནས་ཐིག་ལེ་མི་ཐུབ་པ་འདྲ་ན།

གསུམ་པ་ལ་དོར་བ་ནི། བླ་མ་ཡབ་ཡུམ་ལྟེ་བར་སྤོས་ལ་གོང་ལྟར་བསྒོམ། དེས་ཀྱང་མ་ཐུབ་ན་སྙིང་ག མགྲིན་པ། སྤྱི་བོ་རྣམས་སུ་ཡར་སྤོ། སྟོབས་ཆུང་ན་འཁོར་ལོ་འོག་མ་རྣམས་སུ་སྤོ་བ་དུས་ཚོད་དང་སྦྱར་རོ། །བཞི་པ་བོགས་འདོན་པ་ནི། ཡབ་ཡུམ་གསང་གནས་སུ་བསྒོམ་པའི་སྦྱོར་མཚམས་ནས། ཐིག་ལེ་དཀར་དམར་དཔག་ཏུ་མེད་པ་བབས་ནས་གསང་གནས་ཀྱི་འཁོར་ལོ་ལྟེམས་ཀྱིས་ཁེངས་པར་བསམ། ཡང་ཆི་ལི་ལི་བབས་པས། ལྟེ་བ། སྙིང་ག། མགྲིན་པ། སྤྱི་བོ་རྣམས་རིམ་པ་བཞིན་ཁེངས་ནས། ལུས་ཐམས་ཅད་རྐྱལ་པ་འོ་མས་ཁེངས་པ་བཞིན་དུ་དཀར་མེ་རེ་རེ་ཡོད་པར་བསམ། དེ་ལྟར་བསྒོམས་པས་ཐིག་ལེ་མི་ཐུབ་པ་འདྲ་ན། ཡབ་ཡུམ་སྤྱི་བོར་བསྒོམས་ལ་ཐིག་ལེ་ཐམས་ཅད་སྲིན་གྱི་གྲུ་གུ་སྡོགས་པ་བཞིན་དུ་སྦྱོར་མཚམས་སུ་དཀར་སིབ་སིབ་ཐིམ་པར་བསམས་ལ་འཁྲུལ་འཁོར་ལ་སོགས་པ་བྱའོ། །ལྔ་པ་བདེ་བ་དབང་དུ་བསྡུས་པ་ནི། ཡབ་ཡུམ་གསང་གནས་སུ་བསྒོམས་པས། ཡབ་ཡུམ་གྱི་ཐུགས་ཀ་ནས་འོད་ཟེར་འཕྲོས། པདྨ་ནས་ཡབ་ཀྱི་རྡོ་རྗེའི་ལམ་བརྒྱུད་རྩ་དབུ་མ་ནས་མར་བྱུང༌། ཤངས་བུག་གཡས་ནས་དོན། རང་གི་རྩ་དབུ་མ་ན་ཡར་བྱུང༌། སྣ་བུག་གཡོན་ནས་དོན། ཕྱི་སྣོད། ནང་བཅུད་རིམ་པ་བཞིན་ཞུ། རྩ་བའི་བླ་མ་ལ་ཐིམ། དེའང་འོད་དུ་ཞུ། རང་གི་སྣ་བུག་གཡོན་ནས་ཞུགས། རྩ་དབུ་མ་ན་མར་སོང༌། ཡབ་ཀྱི་ཤངས་བུག་གཡས་ལ་ཞུགས་ནས་ཐུགས་ཀར་ཐིམ། རྡོ་རྗེ་ནས་པདྨ་བརྒྱུད། ཡུམ་གྱི་ཐུགས་ཀར་ཐིམ་པར་བསམས་ལ་བདེ་བའི་དེ་ཁོ་ན་ཉིད་ལ་མཉམ་པར་བཞག བསྔོ་བ་བྱ། དེས་འཁོར་འདས་ཐམས་ཅད་དབང་དུ་བྱེད་པའོ། །དེ་འདྲིས་ཤིང་བརྟན་པ་དང༌། གཉིས་པ་རིག་མ་བརྟེན་པ་ལ་གཉིས། འོད་ཀྱི་རིག་མ་དང༌། དངོས་ཀྱི་རིག་མའོ། །དེ་ལ་དང་པོ་འོད་ཀྱི་རིག་མ་ནི། རང་ཉིད་ལྷར་གསལ་བའི་མདུན་དུ། ལྷ་ལ་སོགས་པའམ། མི་མ་ཡིན་པའམ། ཡང་ན་མིའི་བུ་མོ་མཛེས་ཤིང་ཡིད་དུ་འོང་བ་ཞིག་བསམ། འདི་ལའང་ལྔ། དང་པོ་གནད་བསྐུལ་བས་བདེ་བ་སྐྱེས་ན། གཉིས་པ་དེ་ཁོ་ན་ཉིད་བསྒོམ་པ་ནི།

ཇི་ལྟར་སྐྱེས་པའི་བདེ་བ་དེ་ཉིད་ཡོད་པ་མི་སྤང༌། མེད་པ་མི་བཙལ། ལག་པ་གཡས་གཡོན་མི་སྤོ་བར། བདེ་བ་དེ་ཉིད་ཀྱི་སྟེང་དུ་ཙེན་གྱིས་མཉམ་པར་བཞག གསུམ་པ་བདེ་བ་བོགས་འདོན་པ་ནི། ཡབ་ཡུམ་གྱི་པདྨའི་ཟེའུ་འབྲུ་ལ། ཐིག་ལེ་དམར་པོ་སྲན་མ་ཙམ་དྲོད་དང་བཅས་པ་ཞིག་བསམ། དེ་རླུང་གིས་བསྐྱོད་ནས་དེ་ལ་མེ་གྲོ་སོག་ཙམ་ཞིག་འབར་བས། རང་གི་རྩ་དབུ་མ་ནས་ཡར་བྱུང་ནས། སྤྱི་བོའི་ཧཾ་ལ་ཕོག ཧཾ་ཞུ་བས། ཐིག་ལེ་དཀར་ན་ར་ར་བབས་ཏེ། འཁོར་ལོ་བཞི་རིམ་གྱིས་བརྒྱུད་ནས་གསང་གནས་ཡན་ཆད་མེར་གྱིས་གང་བར་བསམ། དེ་ལྟར་བསྒོམ་པས་བདེ་བ་སྟོབས་རྒྱས་ནས་ཐིག་ལེ་མི་ཐུབ་པ་འདྲ་ན། བཞི་པ་ལ་དོར་བ་ནི། མེ་ཡར་འབར་བས་ཐིག་ལེ་ཡར་བཟློག་པར་བསམ། མེ་ཡར་འབར་བ་དང༌། ཐིག་ལེ་མར་འབབ་པ་གཉིས་ལྟཻ་བ་སྙིང་ག་མགྲིན་པ་རྣམས་སུ་ཡར་འགྲོ་མར་འགྲོ་བྱའོ། །དེས་ཀྱང་མ་ཐུབ་ན། སྤྱི་བོའི་ཧཾ་ལ་སིབ་སིབ་ཐིམ་པར་བསམ་ཞིང། འཁྲུལ་འཁོར་ལ་སོགས་པ་བྱའོ། །ལྔ་པ་དབང་དུ་བསྡུ་བ་ནི། ཡབ་ཀྱི་ཐུགས་ཀ་ནས་རྡོ་རྗེ་པདྨ་བརྒྱུད། རྩ་དབུ་མ་ནས་ཡར་བྱུང༌། སྣ་བུག་གཡོན་ནས་དོན། ཕྱི་སྣོད་ནང་བཅུད་ཐམས་ཅད་འོད་དུ་ཞུ། རྩ་བའི་བླ་མ་ལ་ཐིམ་འོད་དུ་ཞུ། རང་གི་སྣ་བུག་གཡོན་ལ་ཞུགས། རྡོ་རྗེ་པདྨ་བརྒྱུད། ཡབ་ཡུམ་གྱི་ཐུགས་ཀར་ཐིམ། བདེ་བའི་དེ་ཁོ་ན་ཉིད་ལ་མཉམ་པར་བཞག དེས་འཁོར་འདས་ཐམས་ཅད་ཀྱི་སྲོག་རྩ་ནས་བཟུང་བ་དང་འདྲའོ། །དེ་ལ་འདྲིས་ཤིང་བརྟན་པ་དང༌། གཉིས་པ་དངོས་ཀྱི་རིག་མ་ནི། རྒྱུད་ནས་གསུངས་པའི་ཕྱག་རྒྱ་མཚན་ཉིད་དང་ལྡན་པ་བཙལ་ལ། དབེན་པའི་གནས་སུ་དབང་བསྐུར། རྒྱུད་ལ་སོགས་པའི་ཆོས་བཤད་ལ། རྒྱུད་སྨིན་པར་བྱས་ནས། དེ་ནས་དང་པོ་སྒྲ་ལ་བསླབ། དེ་ནས་གཟུགས་ལ་བསླབ། དེ་ནས་དྲི་ལ། དེ་ནས་རེག་ལ། དེ་ནས་རོ་ལ་བསླབ་པར་བྱ་སྟེ། དེ་དག་རེ་རེ་ལ་ཡང་ལྔ་ལྔར་ཤེས་པར་བྱ་སྟེ། རྒྱས་པར་གཞན་དུ་ཤེས་པར་བྱའོ། །གསུམ་པ་ཏིང་ངེ་འཛིན་གྱི་ཡན་ལག་ལྔ་ནི།

དང་པོ་སྣ་ཚོགས་གཏུམ་མོ། །གཉིས་པ་སྒོམ་དུ་བཏུབ་པ་དང་མི་བཏུབ་པའི་མཚན་ཉིད་བསྟན་པ། གསུམ་པ་རྒོད་པ་མནན་པ། བཞི་པ་བྱིང་བ་བསེང་བ། ལྔ་པ་ཐོར་བ་སྡུད་པའོ། །དང་པོ་སྣ་ཚོགས་གཏུམ་མོ་ནི། ཡུལ་སྣ་ཚོགས་ལ་བརྟེན་ནས་བདེ་བ་བསྒོམ་པ་སྟེ། གཟུགས་སྡུག་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་ལ་སོགས་པ་ཐམས་ཅད། གཞན་ཡང་རྫས་དང་ཡོ་བྱད་དངོས་པོ་གང་མཐོང་བ་དང༌། བཅངས་པ་དང༌། དྲན་པ་ཙམ་གྱིས་བདེ་བ་སྐྱེ་བ་དེ་མི་སྤང་བར། ཇི་ལྟར་སྐྱེས་པའི་བདེ་བ་དེའི་རྒྱུན་དེ་ཉིད་ལ་ནང་དུ་མཉམ་པར་བཞག་གོ །དེ་ལྟར་བསྒོམས་པས་ཕྱི་རོལ་གྱི་རྫས་ཁྱད་པར་ཅན་རྣམས་མི་འདོད་བཞིན་དུ་འབྱུང་བ་རྒྱུ་འབྲས་ཡིན། ཕྱི་རྫས་དང་དངོས་པོའི་སྟེང་དུ་རླུང་སེམས་ཡན་ནས། སེམས་ནང་དུ་མི་གནས་པར་གྱུར་ན། ཟས་ནོར་ལ་སོགས་པས་ཤིན་ཏུ་དབུལ་ཞིང་ཕོངས་པ་དང༌། རང་གི་ལག་ཏུ་དངོས་པོ་བག་ཙམ་བྱུང་ཡང་དཀའ་ལས་དཔག་ཏུ་མེད་པ་བྱེད་དགོས་པ་དང༌། མཐར་རང་གི་སྲོག་ཚུན་ཡང་ཟས་ནོར་གྱི་ཕྱོགས་སུ་འགྲོ་བས། རྗེའི་ཞལ་ནས། ཆགས་པར་མི་བྱ་བཅུད་དེ་བླང་གསུང༌། གཉིས་པ་མཚན་ཉིད་ནི། རིན་པོ་ཆེ་གསེར་དང༌། དངུལ་དང༌། ཟ་འོག་གཟི་ཁྱིམ་དང༌། ཐོད་པ་མཚན་ལྡན་ལ་སོགས་པ། མདོར་ན་བྱང་ཆུབ་ཀྱི་སེམས་ལས་སྐྱེས་པ་དེ་ལྟ་བུའི་བཟུང་བའམ་བཅང་དུ་བཏུབ་ལ། ཉོན་མོངས་པ་ཞེ་སྡང་ལས་གྲུབ་པའི་རྫས་གོ་མཚོན་སོགས་པ་ནི། བཟུང་བའམ་སྒོམ་དུ་མི་བཏུབ་གསུང༌། གནད་བསྐུལ་བའི་ཕྱིར་ཁྱེའུ་དང་བུ་མོ་གཙང་མ་མཛེས་ཤིང་ཡིད་དུ་འོང་བ་དེ་ལྟ་བུ་བསྒོམས་ཀྱང་འགལ་བ་མེད་གསུང༌། གསུམ་པ་རྒོད་པ་མནན་པ་ནི། དབེན་པའི་གནས་སུ་ལུས་ཀྱི་འཁྲུལ་འཁོར་རྣལ་དུ་ཕབ་ལ། རྐང་པ་སྐྱིལ་ཀྲུང་བྱ། ལག་པ་མཉམ་བཞག་བྱ། སྒལ་ཚིག་དྲང་པོར་བསྲང༌། མིག་སྣ་རྩེར་དབབ། དམིགས་པ་ནི། སྙིང་པདྨ་སྔོན་པོ་འདབ་མ་བཞི་པའི་ལྟེ་བ་ལ་ཐུགས་ཀྱི་ངོ་བོ་ཧཱུྃ་མཐིང་ནག་དྭངས་མ་དགུ་འདུས་པའི་ངོ་བོ།

ཡེ་ཤེས་ལྔའི་འོད་འཕྲོ་བ་ཞིག་བསམ། ཡང་ན་པདྨའི་ལྟེ་བ་མེ་ལོང་ལྟར་འཇམ་ཞིང་འདྲེས་པའི་དཀྱིལ་ན་ཐིག་ལེ་དམར་པོ་སྲན་མ་ཙམ་ཞིག་བྲུལ་ལ་ཁད་ཡོད་པ་ལ་སེམས་བཟུང༌། དེས་ནི་རྒོད་པ་མནན་པའོ། །བཞི་པ་བྱིང་བ་བསེང་བ་ནི། འཁྲུལ་འཁོར་ཙོག་པུ་བྱ། ལག་པ་གཉིས་པུས་མོ་ལ་འཁྱུད། མིག་ནམ་མཁའ་ལ་བལྟ། དམིགས་པ་ནི། སྨིན་མཚམས་སུ་ཐིག་ལེ་དཀར་པོ་སྲན་མའི་གའུ་བཀས་པ་ཙམ་དངུལ་ཆུའི་མདོག་ལྟ་བུ་ཞིག་བསམ། ཡང་ན་ཨ་དཀར་པོ་འོད་ཟེར་དང་བཅས་པ་ཞིག་བསམ། དེས་ནི་བྱིང་བ་བསེང་བའོ། །ལྔ་པ་ཐོར་བ་བསྡུད་པ་ནི། སྔར་བས་རོ་སྟོད་སྒུར་ཙམ་བྱ། ལག་པ་གཉིས་པུས་མོ་ལ་དགབ། མིག་སྣ་རྩེར་དབབ། དཔུང་པ་དང་གྲུ་མོ་ལྷོད་ཀྱིས་བཏང༌། དམིགས་པ་ནི། ལྟེ་བ་སྤྲུལ་པའི་འཁོར་ལོའི་དབུས་སུ། ཨ་དམར་པོ་ཞིག་བསམ། དེ་ལ་སེམས་མ་ཡེངས་པར་གཏད། དེས་ནི་འཐོར་བ་བསྡུད་པའོ། །དེ་ལྟར་ཏིང་ངེ་འཛིན་སྐྱེ་བར་བྱེད་པའི་རྒྱུ་ལྔ། དངོས་གཞི་ལ་ལྔ། ཡན་ལག་ལྔ་དང་བཅོ་ལྔས་དངོས་གཞི་བསྟན་ནས། རྗེས་དུས་ཀྱི་ས་མཚམས་ངོས་བཟུང་བ་ལ་གསུམ། སྡུག་བསྔལ་གྱི་དུས་དང༌། བདེ་བའི་དུས་དང༌། ཡོན་ཏན་གྱི་དུས་སོ། །དང་པོ་ནི་དེ་ལྟར་ཏིང་ངེ་འཛིན་ལ་གནད་དུ་བསྣུན་པས། རྣམ་པར་རྟོག་པའི་རླུང་ནང་དུ་ལོག་ནས། རྟེན་དང་བརྟེན་པར་བཅས་པ་འཕེལ་ཏེ། རང་གི་རྒྱུད་ལ་ཉོན་མོངས་པའི་སྟོབས་བསམ་གྱིས་མི་ཁྱབ་པ་རང་དབང་མེད་པར་སྐྱེ། འདི་ལ་ཕྱི་ནང་གསང་བ་གསུམ་ཏེ། ཕྱིར་སྐུར་པ་ལ་སོགས་པ་འབྱུང༌། ནང་འདོད་ཆགས་ཀྱི་རྟོག་པ་རང་ག་མ། གསང་བ་སྙིགས་མའི་གནས་སུ་རླུང་སེམས་འདུ། དེ་ལ་ཉོན་མོངས་པའི་སྟོབས་དེ་ལ་གཉེན་པོ་སྟོབས་བསྐྱེད་ནས་ཉམས་སུ་བླངས་པས། གཉིས་པ་བདེ་བའི་ཏིང་ངེ་འཛིན་ནི་བཟང་པོ་ལུས་ལ་ཚེར་མ་ཟུག་པ་ཚུན་ཆད་བདེ་བར་འཆར་བའི་སྟོབས་སྐྱེ། འདི་ལའང་གསུམ། ཕྱི་སྐུར་པ་ལ་སོགས་པ་ཞི། ནང་བདེ་བའི་ཏིང་ངེ་འཛིན་མངོན་དུ་འགྱུར། གསང་བ་དྭངས་མའི་གནས་སུ་རླུང་སེམས་འདུ།

དེ་ལ་བདེ་བ་དེ་ཉིད་ནང་དུ་ངོ་སྤྲད་ནས་ཉམས་སུ་བླངས་པས་གསུམ་པ་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་ནས། བདེ་སྟོང་གཉིས་སུ་མེད་པའི་ཡེ་ཤེས་རྒྱུད་ལ་སྐྱེ། འདི་ལའང་གསུམ། ཕྱི་རོལ་ཏུ་ཡོན་ཏན་གྱི་ཚོགས་དཔག་ཏུ་མེད་པ་འབྱུང༌། ནང་ལྷན་ཅིག་སྐྱེས་པའི་ཡེ་ཤེས་ངོ་འཕྲོད། གསང་བ་ཤིན་ཏུ་དྭངས་མའི་གནས་སུ་རླུང་སེམས་འདུ་བའོ། །སྤྱི་དོན་གཉིས་པ་འབྲས་བུ་ལ་གཉིས། གནས་སྐབས་ཀྱི་ཡོན་ཏན་དང༌། མཐར་ཐུག་གི་འབྲས་བུའོ། །དང་པོ་ནི། རྟགས་ལྔའམ་བཅུ། ཡོན་ཏན་བརྒྱད་དང་ཉམས་བཞི་ལ་སོགས་པ་གསང་སྔགས་སྤྱི་དང་མཐུན་ལ། གཉིས་པ་མཐར་ཐུག་གི་འབྲས་བུ་ནི། ཧེ་རུ་ཀ་ཡབ་ཡུམ་གྱི་སྐུ་གསུང་ཐུགས་ཐོབ་ནས། མི་ཟད་པ་རྒྱན་གྱི་འཁོར་ལོས། འགྲོ་བ་སེམས་ཅན་གྱི་དོན་བྱེད་པར་འགྱུར་རོ། །ཚངས་པར་སྤྱོད་པ་ཐིག་ལེའི་ཁྲིད་རྫོགས་སོ།། །། 

༧༠༠༽ ༄། །རང་གནས་སྟོང་ཉིད་དུ་སྙོག་པ་འཁོར་ལོ་བཞིའི་མན་ངག།། རྡོ་རྗེའི་ལུས་འདི་ལ་རྩ་གསུམ་འཁོར་ལོ་བཞི། སྤྱི་བོ་བདེ་བ་ཆེན་པོའི་འཁོར་ལོ། མགྲིན་པ་ལོངས་སྤྱོད་ཀྱི་འཁོར་ལོ། སྙིང་ག་ཆོས་ཀྱི་འཁོར་ལོ། ལྟེ་བ་སྤྲུལ་པའི་འཁོར་ལོ། འདོད་ཆགས་དྲག་པོ་ནམ་སྐྱེས་པའི་དུས་སུ། སེམས་ཀྱི་རྒྱལ་པོ་དེ་ལྟེ་བ་སྤྲུལ་པའི་འཁོར་ལོ་ན་གནས། ཞེ་སྡང་དྲག་པོ་ནམ་སྐྱེས་པའི་དུས་སུ། སེམས་ཀྱི་རྒྱལ་པོ་དེ་སྙིང་ག་ཆོས་ཀྱི་འཁོར་ལོ་ན་གནས། ཕྲག་དོག་དྲག་པོ་ནམ་སྐྱེས་པའི་དུས་སུ་སེམས་ཀྱི་རྒྱལ་པོ་དེ་མགྲིན་པ་ལོངས་སྤྱོད་ཀྱི་འཁོར་ལོ་ན་གནས། གཏི་མུག་དྲག་པོ་ནམ་སྐྱེས་པའི་དུས་སུ་སེམས་ཀྱི་རྒྱལ་པོ་སྤྱི་བོ་བདེ་ཆེན་གྱི་འཁོར་ལོ་གནས། དེ་དང་དེའི་དེ་ཉིད་ལས་འཕྱུག་ས་མེད། འཁོར་ལོ་གང་དུ་ཉོན་མོངས་པ་ནམ་སྐྱེས་པའི་དུས། གཡས་སུ་མི་འཆུ། གཡོན་དུ་མི་འཆུ། རྩེ་གཅིག་ཏུ་མཉམ་པར་བཞག་པས་འདོད་ཆགས་མེད་པའི་སྟོང་པ་ཉིད་དུ་མཉམ་པར་རྟོགས། རང་གནས་སྙོག རང་གནས་གང་ཡིན་ན་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དོ། །དེ་བཞིན་དུ་ཞེ་སྡང་ལ་མཉམ་པ་ཉིད། ཕྲག་དོག་ལ་མཉམ་པ་ཉིད། གཏི་མུག་ལ་མཉམ་པ་ཉིད། འོད་གསལ་བར་འགྱུར། བྱང་ཆུབ་ཏུ་བསྔོ།། །། ༧༠༡༽ ༄། །འབམ་ཐང་བཀྲ་ཤིས་མ་ཁ་རག་གཉོས་ལ་གདམས་པ།། ཨོཾ་སྭསྟི། ལེགས་པའི་བཀྲ་ཤིས་ཕྱོགས་ཀུན་རྒྱས་པ་དང༌། །ཕན་དང་བདེ་བས་འགྲོ་བ་མ་ལུས་པ། །རྟག་ཏུ་བདེ་ཞིང་སྐྱིད་པའི་འབྱོར་པ་རྣམས། །ནམ་མཁའ་མཉམ་པར་རྒྱུན་མི་འཆད་པར་ཤོག །འདི་ལྟར་ཕ་མཉམ་པ་མེད་པའི་མགོན་པོ་རིན་པོ་ཆེའི་གསུང་གིས། ཁྱེད་གནས་གསུམ་གྱི་རི་པ་སོགས་སྒོམ་ཆེན་རྣམས་ཡུལ་ཕྱོགས་གང་དུ་འགྲོ་ཡང༌། བཀྲ་ཤིས་པ་དང་བདེ་ལེགས་རྒྱ་ཆེན་པོ་ཡོང་ནས། ཀུན་གྱིས་བཀུར་སྟི་དང་སྙན་གྲགས་ཀྱིས་འཛམ་གླིང་ཁྱབ་པའི་རྟེན་འབྲེལ་དང༌། ཏིང་ངེ་འཛིན་དགོས་པ་ཡིན་པས། འདིའི་གདམས་པ་མེད་ན། དང་པོ་གདུལ་བྱ་དང་སྙན་གྲགས་ཅུང་ཟད་ཡོད་ཀྱང༌།

རྗེས་མྱུར་དུ་ཉམས་པ་དང༌། ཁ་སྨྲས་སོགས་ཡོང་བ་ཡིན་པས། དེ་ལ་འདི་ལྟར་དུ་ཉམས་སུ་ལེན་དགོས་སོ། །དང་པོར་གང་དུ་འགྲོ་བའི་ས་ཕྱོགས་དེའི་མི་དང་མི་མ་ཡིན་པ་ཐམས་ཅད་དམིགས་ཡུལ་དུ་བྱས་ནས། རང་ཉིད་ཇོ་མོ་ཁམས་གསུམ་མར་བསྐྱེད་པ་ནི། དབུ་གཟུགས་མེད། སྐུའི་སྟོད་གཟུགས་ཁམས། སྐུའི་སྨད་འདོད་ཁམས་སུ་སྙེགས་པ་ཞིག་ཏུ་བསྐྱེད་ཅིང༌། ཟིལ་གྱི་མནོན་པ་དང་དབང་དུ་བསྡུད་པར་དམིགས་པ་ནི་དང་པོའོ། །དེ་ནས་དེར་ཕྱིན་པ་དང་བྱམས་སྙིང་རྗེ་བྱང་ཆུབ་ཀྱི་སེམས་རྣམ་པར་དག་པ་ཞིག་རྒྱུད་ལ་སྐྱེ་ངེས་པ་བྱས་ནས། ཉམས་ལེན་རོ་མྱོང་ངོ་ཤེས་པ་རེ་བྱེད། ཡུལ་ཕྱོགས་དེ་འོད་དམར་པོ་བདེ་བ་ཅན་གྱི་ཞིང་བཀོད་པ་ཕུན་སུམ་ཚོགས་པ། བཀྲ་ཤིས་ཀྱི་རྫས་ཀྱིས་གང་བར་མོས་ལ་གནད་ནས་བཟུང་ལམ་དུ་གཏོང༌། བཅུ་དང་གསུམ་མའི་ཉམས་ལེན་བྱེད། ལ་རང་དབང་དུ་དོར་བར་བྱའོ། །དེ་ལྟར་བྱས་པས་དང་པོ་ངོར་ལངས། དེ་ནས་བཀྲ་ཤིས་དང་བདེ་ལེགས་སྣ་ཚོགས་འབྱུང་ངེས་ཤེས་པ་ཡིན་ནོ། །འདི་ལྟ་བུའི་གདམས་ངག་མེད་ན། ཁྱེད་རི་ཁྲོད་འཛིན་པ་རྣམས་ཀྱང་གར་སྡོད་ས་ན། མི་བདེ་བ་སྣ་ཚོགས་པ་འབྱུང་ཉེ་བ་ལགས་པས། བུ་ཆེན་གཞན་དོན་པ་རྣམས་ཀྱིས་ཀྱང་ཆོས་འདི་ལྟ་བུ་ཆེད་དུ་བཟུང་ནས་ཉམས་སུ་ལེན་པ་དང་སྨར་བར་མཛོད། ཁོ་བོས་ཀྱང༌། དེ་རིང་ཆོས་འདི་སྤྱིར་འགྲོ་བ་རྣམས་དང༌། སྒོས་རྣལ་འབྱོར་པ་རྣམས་གར་གནས་ཤིང་སྤྱོད་ལམ་རྣམ་བཞི་ཐམས་ཅད་དུ། བཀྲ་ཤིས་ཤིང་བདེ་སྐྱིད་ཕུན་སུམ་ཚོགས་པ་འབྱུང་བའི་རྟེན་འབྲེལ་ཟབ་མོ་ཡོད་པས་བསྟན་པ་ཡིན་གསུང་ནས། གྲུབ་ཐོབ་གཉོས་དང༌། དཔལ་ཆེན་པོ་སོགས་ཉི་ཤུ་ཙམ་ལ། རྗེ་ཉིད་ཀྱི་སྐྱོ་སངས་ལ་འབམ་ཐང་དུ་ཕེབས་དུས་གསུངས་ནས། ཚིགས་སུ་བཅད་པ་ནི། ཨོཾ་སྭསྟི། དུས་གསུམ་སངས་རྒྱས་ཐམས་ཅད་ཀྱི། །སྐུ་གསུང་ཐུགས་ཀྱི་ངོ་བོ་ཉིད། །རྡོ་རྗེ་འཆང་ཆེན་བཅོམ་ལྡན་འདས། །རང་སེམས་བླ་མའི་བཀྲ་ཤིས་ཤོག །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །རང་སེམས་གཞན་ལ་ཕན་པའི་བློ། །བྱང་ཆུབ་སེམས་ཀྱིས་བཀྲ་ཤིས་ཤོག

།ལུས་ངག་ཡིད་གསུམ་ཧེ་རུ་ཀཿ །གདོད་ནས་ལྷུན་གྱིས་གྲུབ་པའི་སྐུ། །འགྱུར་བ་མེད་ཅིང་རྟག་པ་ཉིད། །ཡི་དམ་ལྷ་ཡིས་བཀྲ་ཤིས་ཤོག །བླ་མ་ཡི་དམ་དཀོན་མཆོག་དང༌། །དུས་རྣམས་ཀུན་ཏུ་མི་འབྲལ་བར། །སྐྱེས་བུ་ཆེན་པོ་ཁྱོད་ཉིད་ལ། །བཀྲ་ཤིས་རྒྱུན་ཆད་མེད་པར་གནས། །བཀྲ་ཤིས་ཀུན་གྱི་བཀྲ་ཤིས་པ། །དུས་རྣམས་ཀུན་ཏུ་བཀྲ་ཤིས་པར། །རྟག་ཏུ་བཀྲ་ཤིས་རྒྱུན་ཆད་མེད། །བཀྲ་ཤིས་ཤོག་གིས་བཀྲ་ཤིས་ཤོག ། བཀྲ་ཤིས་མེ་ཏོག་འཐོར་ནས་གནང་བ་ལགས་སོ། །ཆོས་འདི་ནི། རིན་པོ་ཆེ་ཁ་རག་གཙང་པ་གཉོས་ཆེན་པོ་ལ་སྒོམ་ཆོས་སུ་གནང་བས། གདུལ་བྱ་དང་འགྲོ་དོན་དང༌། གྲགས་པ་སྙན་པ་བསམ་གྱིས་མི་ཁྱབ་པ་བྱུང༌། དེས་ཀོ་བྲག་པ་ལ་གནང༌། དེ་ནས་རིམ་པར་བརྒྱུད་པའོ།། །། ༧༠༢༽ ༄། །འཁོར་ལོ་བཞིའི་དེ་ཉིད་ཀྱི་ཁྲིད།། ན་མོ་གུ་རུ། འཁོར་ལོ་བཞིའི་དེ་ཉིད་བགྱི་བ་འདི་ཤིན་ཏུ་ཟབ་ཅིང་ཐོབ་པར་དཀའ་བ་ཡིན་གསུང༌། དེ་ལ་སྤྱིར་རྡོ་རྗེའི་ལུས་འདི་ལ་རྩ་གསུམ། སྤྱི་བོ་བདེ་ཆེན་གྱི་འཁོར་ལོ། མགྲིན་པ་ལོངས་སྤྱོད་ཀྱི་འཁོར་ལོ། སྙིང་ག་ཆོས་ཀྱི་འཁོར་ལོ། ལྟེ་བ་སྤྲུལ་པའི་འཁོར་ལོ། རྩ་གཡས་པ་གཡོན་པ་དབུ་མ་རྩ་གསུམ་འཁོར་ལོ་བཞིའི་བདག་ཉིད་དུ་གནས་པ། དེ་ལ་རྩ་བའི་རླུང་ལྔ་གནས། གྱེན་རྒྱུའི་རླུང་མགྲིན་པའི་ཏོང་མགོ་ན་གནས། སྲོག་འཛིན་གྱི་རླུང་སྙིང་གར་གནས། མཉམ་གནས་ཀྱི་རླུང་ལྟེ་བར་གནས། ཐུར་སེལ་གྱི་རླུང་ལྟེ་བ་ནས་མར་སོར་བཞིར་གཞལ་བའི་ཐད་སོར་གནས། ཁྱབ་བྱེད་ཀྱི་རླུང་ལུས་སྤྱི་ལ་གནས་གསུངས་སོ། །དེ་ལ་ལྟེ་བ་སྤྲུལ་པའི་འཁོར་ལོར་རབ་བླ་མ་དམ་པ། འབྲིང་ཡི་དམ་ལྷ། ཐ་མ་ཏིང་ངེ་འཛིན་གང་ཡང་རུང་བ་ལ་མཉམ་པར་བཞག་པས་དང་པོ་མཉམ་གནས་ཀྱི་རླུང་ནང་དུ་ལྡོག་སྟེ། དང་པོ་ལྟེ་བར་སྙུང་བུས་ཕུག་པ་ལྟ་བུའི་ཟུག་དང་བཅས་པ་འབྱུང༌། དེ་ནས་དཔེར་ན་རྟ་རྔ་ཐེན་པའམ་གྲོག་མ་འགྲོ་བ་ལྟར་ཟ་བ་དང་འགུལ་བ་དང་བཅས་ཀྱིས་ནང་དུ་ལྡོག དེ་ནས་ཐུར་སེལ་གྱི་རླུང་ཡར་ལ་ནང་དུ་ལྡོག་སྟེ་དཔེ་སྔ་མ་ལྟར་རོ། །དེ་ནས་སྲོག་འཛིན་གྱི་རླུང་ནང་དུ་ལྡོག་སྟེ་དཔེ་གོང་བཞིན།

དེ་ནས་གྱེན་རྒྱུའི་རླུང་ནང་དུ་ལྡོག་སྟེ་དཔེ་གོང་བཞིན། དེ་ནས་ཁྱབ་བྱེད་ཀྱི་རླུང་ནང་དུ་ལྡོག་སྟེ་དཔེར་ན་ནམ་ཟླ་སོས་ཀ་ན་ཆུ་དྲོས་པའི་དུས་སུ་མེར་མེར་ཡོད་པ་བཞིན་དུ་ཟ་བ་དང་འགུལ་བ་དང་བཅས་པས་ནང་དུ་ལྡོག དེ་ལྟར་རླུང་ལྔ་པོ་དེ་ལྟེ་བ་སྤྲུལ་པའི་འཁོར་ལོར་ལོག་ནས་ཉོན་མོངས་པ་འདོད་ཆགས་ཀྱི་སྟོབས་ཆེན་པོ་སྐྱེས་པས་དེ་འཁོར་ལོ་དེའི་དེ་ཉིད་བགྱི་བ་ཡིན་གསུངས། དེ་ནས་སྙིང་ག་ཆོས་ཀྱི་འཁོར་ལོར་རབ་བླ་མ་དམ་པ། འབྲིང་ཡི་དམ་གྱི་ལྷ། ཐ་མ་ཏིང་ངེ་འཛིན་གང་རུང་ལ་མཉམ་པར་བཞག་པས། དང་པོ་སྲོག་འཛིན་གྱི་རླུང་ནང་དུ་ལྡོག་སྟེ། སྙིང་གར་སྙུང་བུས་ཕུག་པ་ལྟ་བུའི་ཟུག་དང་བཅས་པ་འོང༌། དེ་ནས་དཔེར་ན་རྟ་རྔ་ཐེན་པའམ་གྲོག་མ་འགྲོ་བ་དང་འདྲ་བར་ཟ་བ་དང་འགུལ་བ་དང་བཅས་པས་ནང་དུ་ལྡོག དེ་ནས་མཉམ་གནས་ཀྱི་རླུང༌། དེ་ནས་ཐུར་སེལ་གྱི་རླུང༌། དེ་ནས་གྱེན་རྒྱུའི་རླུང་ནང་དུ་ལྡོག་སྟེ་རེ་རེ་ལའང་དཔེ་གོང་བཞིན། དེ་ནས་ཁྱབ་བྱེད་ཀྱི་རླུང་ནང་དུ་ལྡོག་སྟེ་དཔེར་ན་ནམ་ཟླ་སོས་ཀ་ཆུ་དྲོས་པའི་དུས་སུ་མེར་མེར་ཡོད་པ་དང་འདྲ་བར་ཟ་བ་དང་འགུལ་བ་དང་བཅས་པས་ནང་དུ་ལྡོག དེ་ལྟར་རླུང་ལྔ་པོ་སྙིང་ག་ཆོས་ཀྱི་འཁོར་ལོར་ལོག་པས། ཉོན་མོངས་པ་ཞེ་སྡང་གི་སྟོབས་ཆེན་པོ་སྐྱེ། འཁོར་ལོའི་དེ་ཉིད་བགྱི་བ་ཡིན་གསུངས། དེ་ནས་མགྲིན་པ་ལོངས་སྤྱོད་ཀྱི་འཁོར་ལོ་རབ་བླ་མ་དམ་པ། འབྲིང་ཡི་དམ་གྱི་ལྷ། ཐ་མའང་གོང་བཞིན་ལ་ཏིང་ངེ་འཛིན་གང་རུང་ལ་མཉམ་པར་བཞག་པས་གྱེན་རྒྱུའི་རླུང་ནང་དུ་ལྡོག དེ་ཡང་སྙིང་གར་སྙུང་བུས་ཕུག་པ་ལྟ་བུའི་ཟུག་དང་བཅས་ནས་ཡོང༌། ཉོན་མོངས་པ་ཕྲག་དོག་གི་སྟོབས་ཆེན་པོ་སྐྱེ། དེའི་དུས་སུ་ལྔ་ལྡན་ལམ་གཏོང་གི་ཉམས་སུ་བླངས་པས་ཕྲག་དོག་རྩ་བ་ནས་འདག ཕྲག་དོག་ལ་གནད་དུ་སོང་བའི་གྲུབ་ཐོབ་ཅིག་འོང་ཏེ་ཌོཾ་བྷི་ཧེ་རུ་ཀ་ལྟ་བུ་ཞིག་ཡོང༌། ཡི་དམ་གྱི་ཞལ་མཐོང་བ་ཡིན་གསུངས། དེ་ནས་སྤྱི་བོ་བདེ་ཆེན་གྱི་འཁོར་ལོར་རབ་འབྲིང་ཐ་མ་གསུམ་གོང་བཞིན་ཉོན་མོངས་པ་གཏི་མུག་གི་སྟོབས་ཆེན་པོ་སྐྱེ།

དེའི་དུས་སུ་ལྔ་ལྡན་གཏི་མུག་རྩ་ནས་འདག གཏི་མུག་ལ་གནད་དུ་སོང་བའི་གྲུབ་ཐོབ་ཅིག་ཡོང༌། སློབ་དཔོན་འཕགས་པ་ཀླུ་སྒྲུབ་ལྟ་བུ་ཞིག་ཡོང༌། ཡི་དམ་གྱི་ལྷ་ཞལ་མཐོང་བ་ཡང་ལྷ་ཕོ་རིགས་དང་མོ་རིགས་དཔག་ཏུ་མེད་པ་ཞལ་མཐོང་བར་ཡོང་བ་ཡིན་གསུངས།། ༈ །།ན་མོ་གུ་རུ། དེ་ལྟར་ལྟེ་བ་སྤྲུལ་པའི་འཁོར་ལོ་ཏིང་ངེ་འཛིན་རབ་འབྲིང་ཐ་མ་གསུམ་གང་ཡང་རུང་བ་ལ་མཉམ་པར་བཞག་པས། རྩ་བའི་རླུང་ལྔ་པོ་དེ་མ་རིག་གི་ནང་དུ་ལོག་པས་ཉོན་མོངས་པ་འདོད་ཆགས་ཀྱི་སྟོབས་ཆེན་པོ་སྐྱེ། དེའི་དུས་སུ་ཉམས་སུ་བླངས། དེ་ཡང་དང་པོ་ཁོ་ན་ལམ་དུ་བཏང་སྟེ་བདག་གི་ཉོན་མོངས་པ་འདོད་ཆགས་འདིས་བདག་དང་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ལས་དང་ཉོན་མོངས་པ་དང་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག་ཅེས་ལམ་དུ་བཏང༌། བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམ། རྗེ་རིན་པོ་ཆེ་སྙིང་གི་དབུས་སུ་བསྒོམ། དེ་ནས་སེམས་མ་བཅོས་པར་བཞག རྗེས་རྫོགས་པའི་བྱང་ཆུབ་ཏུ་བསྔོ་བ་བྱ། དེ་ལྟར་ཉམས་སུ་བླངས་པས་འདོད་ཆགས་རྩ་བ་ནས་འདག་པ་ཡིན། འདོད་ཆགས་ལ་གནད་དུ་སོང་བའི་གྲུབ་ཐོབ་ཅིག་ཡོང་སྟེ། ཨྱོན་གྱི་རྒྱལ་པོ་ཨིན་དྲ་བོ་དྷི་ལྟ་བུ་ཞིག་ཡོང༌། དང་པོ་ཡི་དམ་ལྷ་ཞལ་མཐོང་བ་མང༌། ལྷ་མོའི་རིགས་རྗེ་བཙུན་མ་སྒྲོལ་མའམ་རྡོ་རྗེ་རྣལ་འབྱོར་མ་ལྟ་བུ་རྣམས་ཞལ་མཐོང་བར་ཡོང་བ་ཡིན་གསུངས། དེ་ནས་སྙིང་ག་ཆོས་ཀྱི་འཁོར་ལོར་རབ་འབྲིང་ཐ་མ་གསུམ་གོང་བཞིན། ཉོན་མོངས་པ་ཞེ་སྡང་གི་སྟོབས་ཆེན་པོ་སྐྱེ། དེའི་དུས་ལྔ་ལྡན་གྱི་སྟེང་དུ་ལམ་གཏོང་མནན་པས་ཉམས་སུ་བླངས་པས། ཞེ་སྡང་རྩ་བ་ནས་འདག ཞེ་སྡང་ལ་གནད་དུ་སོང་བའི་གྲུབ་ཐོབ་ཅིག་ཡོང་སྟེ། སློབ་དཔོན་པདྨ་འབྱུང་གནས་ལྟ་བུ་ཞིག་ཡོང་གསུངས། ཡི་དམ་གྱི་ལྷ་ཞལ་མཐོང་བ་ཡང་དང་པོ་ལྷ་ཕོ་རིགས་རྣམས་ཞལ་མཐོང་བར་ཡོང་སྟེ། རྗེ་བཙུན་སྤྱན་རས་གཟིགས་སམ་ཁྲོ་བོའི་རྒྱལ་པོ་མི་གཡོ་བ་ལ་སོགས་པ་རྣམས་ཞལ་མཐོང་བར་ཡོང་བ་ཡིན་གསུངས།

དེ་ནས་མགྲིན་པ་ལོངས་སྤྱོད་ཀྱི་འཁོར་ལོ་རབ་འབྲིང་ཐ་མ་གོང་དང་འདྲ། དེ་ལ་དགོངས་ནས་བཅོམ་ལྡན་འདས་ཀྱིས་མཚན་བརྗོད་ལས། དཔལ་ལྡན་རྒྱུ་སྐར་དཀྱིལ་འཁོར་ཅན། །ཞེས་གསུངས་པ་ཡང་དོན་དེ་ཡིན་གསུངས།། །། ༧༠༣༽ ༄། །སྒྱུ་ལུས་ཀྱི་ཞལ་གདམས་དྲི་མ་མེད་པ་བདུད་རྩིའི་ཕྲེང་བ།། བླ་མ་རིན་པོ་ཆེ་ལ་ཞལ་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཟབ་པ་དང་རྒྱ་ཆེ་བའི་ཆོས་མཉན་ཅིང་ཉམས་སུ་བླངས་སྙམ་དུ་བསམ། དེ་ལ་སྤྱིར་ལུས་ཅན་ཐམས་ཅད་ལ་གདོད་མ་ནས་ཕུང་པོ་དང་ཁམས་དང་སྐྱེ་མཆེད་ཐམས་ཅད་ལྷ་དང་ལྷ་མོའི་རྣམ་པར་ཡོངས་གྲུབ་ཏུ་གནས་ཤིང༌། ལུས་ལྷའི་དཀྱིལ་འཁོར། ངག་གྲགས་སྟོང་སྔགས་ཀྱི་དཀྱིལ་འཁོར། སེམས་ཉིད་གདོད་མ་ནས་མ་སྐྱེས་པ་སྤྲོས་པའི་མཐའ་ཐམས་ཅད་དང་བྲལ་བར་གཤིས་ཀྱིས་གནས་པ་ཡིན། དེ་ལྟར་ཡིན་ཡང་ངོ་མ་ཤེས་ཤིང་མ་རྟོགས་པས་འཁོར་བར་འཁྱམས་པ་ཡིན་མོད། དེས་ན་དེ་ཉིད་རྟོགས་ཤིང་བརྟན་པར་བྱེད་པ་ལ། བླ་མའི་མན་ངག་ལུས་ཀྱི་འཁྲུལ་འཁོར་ལ་རག་ལས་པ་ཡིན་ཏེ། ཐེག་པ་ཆེན་པོ་གསང་སྔགས་སུ་ལུས་གཙོ་གསུངས་པ་ཡང༌། རྡོ་རྗེའི་ལུས་ཀྱི་གནས་ལུགས་ཀྱི་ལུས་ཀྱི་འཁྲུལ་འཁོར་རེ་རེ་ལ་ཏིང་ངེ་འཛིན་གནད་དུ་འགྲོ་ཞིང་གསལ་བ་དང་བརྟན་པར་འོང་བ་ཡིན་པས། འཁྲུལ་འཁོར་རྒྱལ་པོ་དང་འདྲ། ཏིང་ངེ་འཛིན་བྲན་དང་འདྲ་གསུངས་པ་ཡང་འདི་ལྟ་བུ་ལ་དགོངས་པ་ཡིན། ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་རྣམ་པ་གསུམ་གནད་གཅིག་པ་ཡིན་པས། ལུས་ཀྱི་འཁྲུལ་འཁོར་རེ་ལ་གནད་དུ་སོང་བའི་དུས་སུ་རླུང་རང་གནས་སུ་ཆུད། སེམས་ལས་སུ་རུང་ནས་ཏིང་ངེ་འཛིན་ལ་འབད་རྩོལ་མི་དགོས་པར་གནད་དུ་འགྲོ་ཞིང་སེམས་ཀྱིས་ལུས་བྱིན་གྱིས་རླབས་ཏེ་ལུས་ཀྱི་ན་ཚ་དང་སྡུག་བསྔལ་ཞི། དག་པའི་ལུས་ཡི་དམ་ལྷ་ལ་བརྟན་པ་ཐོབ་པ་ཡིན། ལུས་ཀྱིས་སྣང་བ་བྱིན་གྱིས་རླབས་ཏེ་སྣང་སྲིད་འཁོར་འདས་ཐམས་ཅད་ལྷ་དང་ལྷ་མོའི་རྣམ་པར་འཆར།

སྣང་བ་ཐམས་ཅད་དབང་དུ་འདུ་བ་ཡིན། དེ་ཡང་རྒྱ་གར་གྱི་གྲུབ་ཆེན་རྣམས་ལ་འཁྲུལ་འཁོར་རིགས་མི་འདྲ་བ་རེ་རེ་ཡོད། འཁྲུལ་འཁོར་རེ་དང་ཆ་མཐུན་པའི་དངོས་གྲུབ་ཀྱི་ཐོབ་ཚུལ་རེ་རེ་ཡོད་པ་ལགས་པར་གདའ། དེས་ན་འཁྲུལ་འཁོར་ལ་ལས་ཕྱག་རྒྱ་ཆེན་པོའི་རྟོགས་པ་བསྐྱེད་པ་ཡོད། འཁྲུལ་འཁོར་ལ་ལས་བདེ་གསལ་མི་རྟོག་པའི་ཉམས་བཟང་པོ་བསྐྱེད་པ་ཡོད། འཁྲུལ་འཁོར་ལ་ལས་ཞི་རྒྱས་དབང་དྲག་གི་ཕྲིན་ལས་འགྲུབ་པའི་གནད་ཡོད། དེས་ན་བསྐྱེད་པའི་རིམ་པ་ལྷ་ལ་བརྟན་པ་ཐོབ་པར་བྱེད་པ་ལ། རྗེ་རིན་པོ་ཆེའི་ཞལ་ནས། ཡི་དམ་གྱི་ལྷ་གང་ཡིན་པ་དེ་ཉིད་ཀྱི་འཁྲུལ་འཁོར་དེ་མ་གཏོགས་པ་སྐྱིལ་ཀྲུང་ལ་སོགས་པའི་འཁྲུལ་འཁོར་གང་གིས་ཐོབ་པ་མི་སྲིད། དེས་ན་འཁྲུལ་འཁོར་འདིས་ཉམས་སུ་བླངས་ན་བརྟན་པ་ཐོབ་པ་ལ་ཚེགས་མེད། འཁྲུལ་འཁོར་འདི་ཡང་ཤིན་ཏུ་དབེན་པའི་གནས་མི་དང་མི་མ་ཡིན་པ་གང་ཡང་མེད་པའི་སར་ཉམས་སུ་ལེན་དགོས།་་་་་སྔོན་རྗེ་རིན་པོ་ཆེས་སྤྱན་སྔ་ནས། སངས་རྒྱས་དབོན་རིན་པོ་ཆེའི་སྒོ་མང་དེ་རབ་གནས་མཛད་པའི་དུས་སུ། ཉེ་གནས་ལ་སོགས་པ་ཐམས་ཅད་ཕྱིར་ཕུད་ནས་འཁྲུལ་འཁོར་འདི་མཛད་པ་ལ། བཙུན་པ་ཞིག་གིས་ཡོལ་བའི་ཕག་ནས་བལྟས་པས་ཁོ་ཞག་མི་མང་བ་ཞིག་གི་ནང་དུ་གུམ་པར་འདུག མི་མ་ཡིན་པས་མཐོང་ན་ཡང༌། རྡུལ་དུ་ཕུང་གིས་འགྲོ་བ་ཡིན་གསུངས། དེས་ན་འཁྲུལ་འཁོར་འདི་ཤིན་ཏུ་དབེན་པ་བག་ཚ་བ་དང༌། ཉམ་ང་བ་མེད་པའི་གནས་སུ་ཉམས་སུ་བླང་སྟེ། དེ་ཡང་ཕྱག་གཉིས་པོའི་མཐེབ་ཆེན་གྱི་ཟུར་གྱིས་སྲིན་ལག་གི་རྩ་བ་ན་ཚིར་གྱིས་མནན། དེ་ནས་སོར་མོ་རྣམས་ནང་དུ་ཚུར་ཚིར་གྱིས་ཁ་ཚུར་བསྡམས་ལ་འཁྱུད་པའི་ཕྱག་རྒྱ་འདི་ལྟ་བུ་བྱ། དེ་ཡང་སྲིན་ལག་གི་རྩ་བ་འདིར་ཁམས་བྱང་ཆུབ་ཀྱི་སེམས་ཀྱི་ཐིག་ལེ་འབབ་པའི་རྩ་སྐྱལ་པའི་ཁ་ལྟ་བུ་ཡོད། དེ་མཐེ་བོང་གཉིས་ཀྱིས་མནན་པས་དཔེར་ན་ཞོའམ་འོ་མ་རྐྱལ་བའི་ནང་དུ་བླུགས་ནས་ཁ་བཤད་བྱས་པ་དང་འདྲ་བས་ཁམས་བྱང་ཆུབ་སེམས་ཀྱི་ཐིག་ལེ་གཏན་མི་ཉམས།

འཁྲུལ་འཁོར་འདི་བྱས་ནས་སྙོམས་པར་ཞུགས་ཀྱང་ཐིག་ལེ་མི་བརྟན་མི་སྲིད་དེ། བཅོམ་ལྡན་འདས་རྡོ་རྗེ་འཆང་ཆེན་པོས་རྡོ་རྗེ་དང་དྲིལ་བུ་བསྣམས་པ་ཡང༌། ཕྱོགས་གཅིག་ཏུ་ཕྱག་མཚན་ཡང་ཨ་ཅང་ཆེ་སྟེ་གནད་འདི་ཡོད་པས་ན་རྡོ་རྗེ་འཆང་ཆེན་པོས་རྡོ་རྗེ་དང་དྲིལ་བུ་བསྣམས་པ་ཡིན། དེས་ན་ཕྱག་རྒྱ་དེ་མ་ཞིག་པར་ཡར་བཞེངས་ལ་ཞབས་གཡས་པ་མདུན་དུ་ཅུང་ཟད་དོར། དེ་ནས་རང་ཉིད་བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་བཞུགས་པ་ལུས་དགའ་བ་དང་བདེ་བས་བརྒྱན་པ། མི་མགོའི་དོ་ཤལ་དང་སྟག་གི་པགས་པའི་ཤམ་ཐབས་དང་བཅས་པ་དྲུད་པའི་ཚུལ་དུ། ཤར་དུ་གོམས་པ་འགའ་ལམ་ལམ་ཕྱིན་ལ་བསྒོམ། དེས་སྐྱོ་ཞིང་དུབ་པའི་དུས་སུ་ཡང་མི་མགོའི་དོ་ཤལ་དང་སྟག་གི་པགས་པའི་ཤམ་ཐབས་དང་བཅས་པ་དྲུད་པའི་ཚུལ་གྱིས་ལྷོར་གོམ་པ་འགའ་ལམ་ལམ་ཕྱིན་ལ་བསྒོམ། ཡང་མི་མགོའི་དོ་ཤལ་དང་སྟག་གི་པགས་པའི་ཤམ་ཐབས་དང་བཅས་པ་དྲུད་པའི་ཚུལ་གྱིས་ནུབ་ཏུ་གོམ་པ་འགའ་ལམ་ལམ་ཕྱིན་ལ་བསྒོམ། ཡང་མི་མགོའི་དོ་ཤལ་དང་སྟག་གི་པགས་པའི་ཤམ་ཐབས་དང་བཅས་པ་དྲུད་པའི་ཚུལ་གྱིས་བྱང་དུ་གོམ་པ་འགའ་ལམ་ལམ་ཕྱིན་ལ་བསྒོམ། དེ་ནས་ཐང་ལ་བཞུགས། དེ་ཡང་ཤིན་ཏུ་དབེན་པའི་གནས་སུ་དེ་ལྟར་བསྐྱེད་པའི་རིམ་པ་ཡི་དམ་གྱི་ལྷ་བསྒོམས་པའི་དུས་སུ་ཉོག་ཉོག་ཐིབ་ཐིབ་སོང་ནས་བསྐྱེད་པའི་རིམ་པའི་ལྷ་མ་གསལ་ན། བཅོམ་ལྡན་འདས་ལྷན་ཅིག་སྐྱེས་པའི་ཡབ་ཡུམ་སྙོམས་པར་ཞུགས་པ་ལུས་དགའ་བ་དང་བདེ་བས་བརྒྱན་པ་དེར་ཝལ་གྱིས་བསྒོམ། སྦྱོར་མཚམས་ལ་ཤེས་པ་གཏད། དེ་ལྟར་བསྒོམས་པས་དགའ་བཞི་རིམ་གྱིས་བསྐྱེད། དེ་ཡང་དགའ་བ་དང༌། མཆོག་དགའ་དང༌། དགའ་བྲལ་གྱི་དགའ་བ་དང༌། ལྷན་ཅིག་སྐྱེས་པའི་དགའ་བ་རིམ་གྱིས་རྒྱུད་ལ་སྐྱེས་ནས། བྱིང་བ་རང་སངས་སུ་སོང་ནས་ཡི་དམ་ཁ་དོག་དང་ཕྱག་མཚན་རྒྱན་དང་ཆ་ལུགས་བ་སྤུའི་འཁྱིལ་སྟངས་ཚུན་གསལ་ཞིང་བསྐྱེད་པའི་ལྷ་ལ་བརྟན་པ་ཐོབ་པ་ཡིན།

རྒོད་པ་རྣམ་པར་རྟོག་པ་སྣ་ཚོགས་སུ་འཕྲོས་ནས་བསྐྱེད་པའི་རིམ་པ་ལྷ་མི་གསལ་ན། བཅོམ་ལྡན་འདས་ལྷན་ཅིག་སྐྱེས་པ་ཡབ་ཡུམ་སྙོམས་པར་བཞུགས་པ་ལུས་དགའ་བ་དང་བདེ་བས་བརྒྱན་པ། ཞལ་འོ་མཛད་ཅིང་ཚེམས་མཆེ་བ་རྣམ་པར་དཀྲིགས་པ་དེར་ཝལ་གྱིས་བསྒོམ། དེ་ལྟར་བསྒོམས་པས་རྒོད་པ་རྣམ་པར་རྟོག་པ་སྣ་ཚོགས་སུ་འཕྲོ་བ་དེ་ཆུ་བཅད་པ་བཞིན་དུ་སོང་ནས་བསྐྱེད་པའི་རིམ་པ་ལྷ་གསལ་ཞིང་བརྟན་པ་ཐོབ་པ་ཡིན་ཏེ། དེ་ཡང་ཆོས་རྗེ་རིན་པོ་ཆེ་ཨེ་ཆུང་སྒོམ་ཕུག་ཏུ་བཞུགས་པའི་དུས་སུ་འདི་ཐུགས་སུ་ཆུད་པ་ལ་ཟབ་དྲགས་པས་བསྙེལ་གྱི་དོགས་པས། བྱིང་ན་དགའ་བཞི་རིམ་གྱིས་བསྒོམ། །རྒོད་ན་དཔའ་བོ་ཚེམས་སྒྲ་ཀྲིག །བགྱི་བ་འདི་ཕ་བོང་ལ་ཡི་གེར་བྲིས་པ་ཡིན་གསུངས། དེས་ན་ལུས་ཡི་དམ་གྱི་ལྷ་བཅོམ་ལྡན་འདས་ལྷན་ཅིག་སྐྱེས་པ་ལྟ་བུ་ལ་བརྟན་པ་ཐོབ་པར་བྱེད་པ་ལ། སྒྱུ་ལུས་ཀྱི་ཁྲིད་ཐོན་ཆོས་དང་བཅས་པ་འདི་ལས་ཟབ་པ་མེད་དེ། ཁྲིད་ཀྱི་རིམ་པ་རྣམས་ནི་གོང་དུ་བགྱིས་པ་ཡིན། ཐོན་ཆོས་ནི་དེ་རིང་བགྱིས་པ་འདི་ཡིན། ལར་གདམས་ངག་གི་གནད་འདི་ལྟ་བུ་ཡང་གང་སུ་ཐོད་ཐོད་ལ་ཡོད་པ་མིན། ཆོས་རྗེ་ཡབ་སྲས་འཇིག་རྟེན་དུ་བྱོན་པའི་ཁྱད་ཆོས་ཐུན་མོང་མ་ཡིན་པ་ལགས། ཅིས་ཀྱང་གིས་མདོ་མོ་ཡང་མིན། བེའུ་ཆུང་གི་སྙམ་ན་རྟག་ཏུ་དབྱར་ཡིན་སྙམ་པའི་ཚུལ་དུ་མ་སོང་བར་གནས་རི་ཁྲོད་དགོན་པ་དེར་ཉམས་སུ་ལེན་དགོས་པ་ཡིན་པས་དེ་ལྟར་ཐུགས་ཀྱི་དཀྱིལ་འཁོར་དུ་བཞག་ནས་ཉམས་སུ་ལེན་པར་ཞུ་གསུངས། ཞལ་གདམས་ཟབ་མོ་ཡི་གེར་བྲིས་པ་ལ། བླ་མ་མཁའ་འགྲོ་བཟོད་ཅིང་བྱིན་གྱིས་རློབས། །འདི་བྲིས་དགེ་བའི་མཁའ་མཉམ་མ་ལུས་པ། །བདེ་ཆེན་རྒྱལ་པོ་བླ་མའི་སྐུ་ཐོབ་ཤོག །བདག་ཉིད་བརྩོན་འགྲུས་ཆུང་ཞིང་བློ་གྲོས་མི་གསལ་བས། །བརྗེད་པའི་འཇིགས་ལས་སྐྱོབ་པར་བྱ་བའི་ཕྱིར་དང༌། །བདག་དང་སྐལ་པ་མཉམ་པ་འགའ་ཞིག་གི་དྲན་པ་གསོ་བར་བྱ་བའི་ཕྱིར་དང༌། ཐམས་ཅད་མཁྱེན་པ་ཉིད་ཐུགས་དགོངས་རྫོགས་ཤིང༌།

རྒྱལ་བའི་བསྟན་པ་དར་རྒྱས་སུ་བྱ་བའི་ཕྱིར་དང༌། སེམས་ཅན་ཐམས་ཅད་ཀྱི་ཐེག་པ་ཆེན་པོའི་དོན་ཁོང་དུ་ཆུད་ཅིང་བླ་ན་མེད་པའི་བྱང་ཆུབ་ཐོབ་པར་བྱ་བའི་ཕྱིར། ཞལ་གྱི་གདམས་པ་དྲི་མ་མེད་པའི་ཐོན་ཆོས་བདུད་རྩིའི་ཕྲེང་བ་ཞེས་བྱ་བ། ཤཱཀྱའི་བྷིཀྵུ་བཛྲ་ཤཱི་ལས་ལྷན་ཐབས་ཡི་གེར་བཀོད་པ་རྫོགས་སོ།། །།

 ༧༠༤༽ ༄། །སྒྱུ་ལུས་ཀྱི་གདམས་པ་ནག་ཤོད་མ།། ན་མོ་ཤྲཱི་བཛྲ་ཡོ་གི་ནི། འཇིག་རྟེན་མགོན་པོ་བླ་མ་རིན་པོ་ཆེའི་ཞལ་ནས། སྤྱིར་ཆོས་གང་ཡང་གོ་ཡུལ་དུ་མ་ལུས་པ་དགོས། གསང་སྔགས་ཀྱི་ཉམས་ལེན་གྱི་སྙིང་པོ་སྒྱུ་ལུས་ཡིན་པས་འདི་གོ་ཡུལ་དུ་མ་སོང་བ་གལ་ཆེ་བ་ཡིན་པས། སྒྱུ་ལུས་དང༌། བར་དོ་དང༌། རྨི་ལམ་དང་གསུམ་ཆ་མཐུན་དུ་འོང་བ་ཉམས་འོག་ཏུ་ཚུད་ཅིང་རྡོ་རུས་འཕྲོད་དགོས་པས། ལམ་རྐྱང་གི་དབང་དུ་བྱས་ན་གཞུང་དུ་གསལ་བ་བཞིན་ཡིན་ལ། བྱེ་བྲག་ཏུ་སྒྱུ་ལུས་སྦྱོང་བའི་ཚེ་སྦྱོར་དངོས་རྗེས་གསུམ་ཐམས་ཅད་སྒྱུ་མ་ལྟ་བུའི་བློས་ཟིན་པར་བྱ་ཞིང༌། སེམས་ཅན་གྱི་དོན་དུ་བློ་བསྐྱེད། བླ་མ་སྤྱི་བོར་བསྒོམ། མོས་གུས་དང་གསོལ་བ་དྲག་ཏུ་བཏབ། དཔའ་བོ་དང་མཁའ་འགྲོ་ལ་མཆོད་གཏོར་རྒྱ་ཆེན་པོ་འབུལ། དེ་ནས་སྒྱུ་ལུས་ཀྱི་དགོས་པ་ནི་རྣམ་པ་གཉིས་ལས། རང་གཞན་ཐམས་ཅད་སྒྱུ་མར་གསལ་བ། རང་གཞན་ཐམས་ཅད་ལྷར་གསལ་བའོ། །དེ་ལྟར་འབྱོངས་ནས་སྙིང་གི་དཀྱིལ་དུ་པདྨ་དང་ཉི་མའི་སྟེང་དུ་བླ་མ་ཧེ་རུ་ཀ་ཡབ་ཡུམ་དུ་བསྒོམ་པར་བྱའོ། །མོས་གུས་དང་གསོལ་བ་དྲག་ཏུ་བཏབ་ནས་དངོས་འཛིན་གྱི་སྒྱུ་མ་ལྟ་བུའི་རྟོག་པ་ཉིད་ཀྱང་གདོད་མ་ཉིད་ནས་གྲུབ་མ་མྱོང་བ་ལ་བློ་སྦྱངས། གདོད་ནས་གྲུབ་མ་མྱོང་རྩ་ན་གནས་པ་དང་འགག་པ་ཡང་མེད་དེ། སྐྱེ་མེད་བརྗོད་བྲལ་གྱི་རྟོག་པ་འཆར་བ་ཡིན་ནོ། །དེ་ལྟར་དབང་པོ་དང་བསྟུན་ནས་ཕྱི་ནང་དངོས་གསུམ་འཇིག་རྟེན་ཆོས་བརྒྱད་ལ་སོགས་གང་གདོང་དུ་བབས་པ་དེ་ལ་ཆེད་དུ་སྒྱུ་མར་སྦྱང་ཞིང༌། ཉམས་ལེན་གནད་དུ་སོང་རྩ་ན་མཐར་ལྔ་ལྡན་གྱི་ངོ་བོར་སྒྱུ་མ་ལྟ་བུའི་ཏིང་ངེ་འཛིན་གྱི་རྩལ་འབྱོངས་ནས། ཕྱི་ནང་གི་རྫུ་འཕྲུལ་དང་ནུས་པ་གཞལ་དུ་མེད་པ་འབྱུང་ཞིང༌། གནས་ཀྱི་ཁྱད་པར་གངས་དཀར་ཏི་སེ་ལྟ་བུ་ལ་བསྒོམ་ལ། དྭངས་མའི་གསལ་ཆ་ལ་ནང་གི་རྟོག་པ་དུག་གསུམ་དུག་ལྔ། ཚོགས་དྲུག་འཇིག་རྟེན་ཆོས་བརྒྱད་གང་ལ་ཡང་དེ་ཉིད་ཀྱི་སྟེང་དུ་བསྲེ་ཞིང་བསྒོམས་པས་ངོ་བོ་རང་གྲོལ་དུ་འགྲོ་དགོས་པ་ཡིན་པས།

བུ་ཁྱེད་རྣམས་ཀྱི་སྙིང་ནས་དེ་ལྟར་དུ་མ་སོང་ནས་ཚིག་ཙམ་དང་གོ་བ་ལ་སོང་བས། ལ་མི་བརྒལ། ས་མི་ཆོད་པས། དེ་ལྟར་མི་འགྲོ་བ་གལ་ཆེ་བས། གནས་གསུམ་གྱི་རི་པ་རྣམས་ཀྱིས་ཀྱང་ཉམས་ལེན་གནད་དུ་འགྲོ་བ་རེ་མཛོད། །ཅེས་འགྲོ་མགོན་བླ་མ་རིན་པོ་ཆེ་དེས་ཏི་སེའི་འགྲོ་མགོན་ནགས་ཤོད་སྟོན་པ་ལ་དགོས་ཆེད་ཞལ་གདམས་སུ་གནང་བའི་སྒྱུ་ལུས་ཀྱི་མན་ངག་རྫོགས་སོ།་་་་་འདིའི་ལོ་རྒྱུས་ནི། ཏི་སེ་ནས་རི་པ་ཚན་གཅིག་འབྲི་གུང་དུ་ཕྱིན་པའི་དུས་སུ། འགྲོ་མགོན་དེ་ལ་ཆོས་རྗེས། ཁྱེད་རི་པ་རྣམས་ལེགས་པར་བྱོན་པ་དགའ། ཉམས་རྟོགས་ཤིན་ཏུ་འཕེལ་ལས་ཆེ། ཞེས་གསུངས་པས། ཁོང་གིས་ཤིན་ཏུ་འཕེལ། ཁྱད་པར་ང་ནི་སྒྱུ་ལུས་ལ་འབྱོངས་པ་ཙམ་བྱུང་ཞུས་པ། འོ་དེ་ཤིན་ཏུ་ལེགས་ཏེ། ཁྱེད་ལའང་མི་ཁ་ངན་པ་དེ་ཤིན་ཏུ་མ་ལེགས། གསུངས་པས། ཁོང་ཤིན་ཏུ་ཁྲོས་ནས། དེ་ཞུ་མི་དང་ངོ་གཏུགས་དགོས། དེ་མ་ཡིན་ན་ཐུགས་ལ་མ་བཏགས་པ་ཡིན། ཞུས་ནས་གལ་བས། ཆོས་རྗེའི་གསུང་ནས། ད་མི་དགོས། ཁྱེད་སྒྱུ་ལུས་འབྱོངས་པའི་ཁ་པོ་གཏོང་བར་འདུག་པས་དེ་སྐད་བྱས་པ་ཡིན་གསུངས་པས། ཁོང་སྐྱེངས་པ་ལགས་པར་གདའ་བས་དེ་ལ་དགོངས་ནས་ཆེད་དུ་གསུངས་པ་ནགས་ཤོད་མར་གྲགས་སོ།། །། ༧༠༥༽ ༄། །བསླབ་གསུམ་དོན་གྱི་སྙིང་པོ་ལམ་ཚོགས་པ་གསུམ་ལྡན་གྱི་གདམས་ངག།། ཨོཾ་སྭསྟི། རིན་ཆེན་བྱང་ཆུབ་སེམས་ཀྱི་རང་བཞིན་སྐུ། །རྡོ་རྗེ་འཆང་ཆེན་བླ་མ་རིན་ཆེན་ལ། །གུས་པས་བཏུད་ནས་ཚོགས་པ་གསུམ་ལྡན་གྱི། །ཉམས་ལེན་རིམ་པ་ཅུང་ཟད་བྲི་བར་བྱ། །དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། བླ་མ་རིན་པོ་ཆེའི་ཞལ་ནས། །ལམ་ཚོགས་པ་གསུམ་ལྡན་མ་ཤེས་ན། །ཉམས་ལེན་གནད་དུ་ཕོག་པ་དཀའ། །བགྱི་བ་གསུང༌། དེ་ལ་སྔགས་དང་གཞན་དག་ནས་ལམ་ཚོགས་པ་གསུམ་ལྡན་ཟེར་ཙམ་ན། ལུས་ལྷ། ངག་སྔགས། སེམས་ཆོས་ཉིད་དང་གསུམ་ལ་འདོད་པ་ཡོད་དེ། རྗེ་རིན་པོ་ཆེའི་ཞལ་ནས། ལམ་ཚོགས་པ་གསུམ་ལྡན་བགྱི་བ་དེ།

སོ་སོ་ཐར་པའི་ངོ་བོ་སྡོམ་པ། བྱང་ཆུབ་སེམས་དཔའི་བསླབ་པ། ཐེག་པ་ཆེན་པོ་གསང་སྔགས་ཀྱི་དམ་ཚིག་དང་གསུམ་གང་ཟག་གཅིག་གི་རྒྱུད་ལ་ཚོགས་པ་གསུམ་ལྡན་ཞེས་པ་ལགས། འདིར་རྟེན་གྱི་གང་ཟག་ཅིག་གིས། ཉིན་ཞག་ཕྲུགས་ཅིག་ལ་ཉམས་སུ་ལེན་པའི་དབང་དུ་བྱས་ན། དང་པོ་བྱང་ཆུབ་སེམས་ཀྱི་དུས་གནད། དེ་ནས་གཡོན་པ་ཀུན་ཏུ་སྤྱོད་པ། ལྟུང་བ་ཞག་ཏུ་མི་འཇོག་པ་དང་གསུམ་དུ་འོང་བ་ཡིན། དེའང་བྱང་ཆུབ་སེམས་ཀྱི་དུས་གནད་སྔོན་ལ་སྟོན་པའི་རྒྱུ་མཚན་ཅི་ཡིན་སྙམ་པར་སོང་ན། ཐོག་མར་བསམ་པ་གང་སྐྱེས་པ་དེས། དགེ་བའི་རྩ་བ་གང་བྱེད་པ་དེའི་དབང་དུ་བྱེད་པ་ཡིན། དེ་ལྟར་སངས་རྒྱས་བཅོམ་ལྡན་འདས་ཀྱིས་སྔོན་དུ་ཡིད་འགྲོ་ཡིད་གཙོ་ཆེ་ཞེས་པ་དང༌། ཡང༌། ཆོས་རྣམས་ཐམས་ཅད་རྐྱེན་བཞིན་དུ། །འདུན་པའི་རྩེ་ལ་རབ་ཏུ་གནས། །གང་གིས་སྨོན་ལམ་ཅི་བཏབ་པ། །དེ་ནི་དེ་ལྟར་ཉིད་དུ་འགྲུབ། །བགྱི་བ་གསུང༌། དེས་ན་བྱང་ཆུབ་ཀྱི་སེམས་སྔོན་དུ་སོང་བས། བྱང་ཆུབ་སེམས་ཀྱི་འཁོར་ལོ་འབའ་ཞིག་ཏུ་སོང་བ་ཡིན། དེའང་བྱང་ཆུབ་སེམས་ཀྱི་གནད་བགྱི་བ་དེ། ནང་པར་སྐྱ་རེངས་དང་པོ་ཤར་བའི་དུས་ཡིན། དེ་ལ་དགོས་སུ་ཟབ་པར་འོང་བའི་རྒྱུ་མཚན་ཅི་ཡིན་སྙམ་པར་སོང་ན། དེའང་ནུབ་མོ་གཉིད་ལོག་པའི་དུས་སུ། རྩ་རླུང་ཐིག་ལེ་རྣམ་ཤེས་ལ་སོགས་པ་ཐམས་ཅད་སྙིང་ག་ཆོས་ཀྱི་འཁོར་ལོར་འདུས་ནས་ཡོད་པས། རྩ་མིག་ཐམས་ཅད་སྟོང་སིང་ངེ་བ་ལུང་མ་བསྟན་དུ་ཡོད་པ་ཡིན། དེའང་དཔེར་ན་གང་དང་འདྲ་སྙམ་པར་སོང་ན། ཞིང་རྔས་པའི་སོག་མ་སྦུ་གུ་སྟོང་སེང་ངེ་ཡོད་པ་དེ་དང་འདྲ་བར་ཡོད་པ་ཡིན། སྦུ་གུ་སྟོང་པ་དེའི་ནང་དུ་སྔོན་ལ་དུག་ལྟ་བུ་ཞིག་བླུགས་ན། ཕྱིས་སྨན་ལྟ་བུ་ཞིག་བླུགས་ཀྱང་དུག་དེས་གང་ནས་སྨན་འགྲོ་ས་མེད་པ་དང་འདྲ་བས། སོང་ཡང་ཤས་ཆུང་བ་ཡིན། སྔོན་ལ་སྨན་ལྟ་བུ་ཞིག་བླུགས་ནས་ཕྱིས་དུག་ལྟ་བུ་ཞིག་བླུགས་ཀྱང༌། སྨན་གྱིས་གང་ནས་དུག་འགྲོ་ས་མེད། དུག་སོང་ཡང་ཤས་ཆུང་བར་འོང་བ་ཡིན།

དཔེ་དེ་བཞིན་དུ་ནང་པར་རྩ་མིག་སྟོང་པའམ། ལུང་མ་བསྟན་དུ་ཡོད་པའི་དུས་སུ། ཉོན་མོངས་པ་འདོད་ཆགས་ཞེ་སྡང་གཏི་མུག་གསུམ་ལྷན་ཅིག་སྐྱེས་པར་སོང་ནས། དེའི་རླུང་གིས་རྩ་མིག་ཐམས་ཅད་ཁྱབ། རླུང་གིས་གར་ཁྱབ་པར་ཁམས་བྱང་ཆུབ་སེམས་ཀྱི་ཐིག་ལེ་གནས། རྩ་རླུང་ཐིག་ལེས་འཁོར་ལོ་བཞི་ལ་སོགས་པ་ཐམས་ཅད། ཉོན་མོངས་པ་འདོད་ཆགས་ཞེ་སྡང་གཏི་མུག་གསུམ་གྱི་འཁོར་ལོ་འབའ་ཞིག་ཏུ་འོང་བ་ཡིན། དེས་ན་དེའི་ཉིན་པར་དགེ་སྦྱོར་གང་ཉམས་སུ་བླངས་ཀྱང་གནད་དུ་མི་འགྲོ་བ་དང་སྟོབས་ཆུང་བ་ཡིན། སྨན་ལྟ་བུའི་བྱང་ཆུབ་ཀྱི་སེམས་ཀྱིས་ཉམས་སུ་བླངས་པའི་དུས་སུ། དེའི་རླུང་གིས་རྩ་ཐམས་ཅད་ལ་ཁྱབ། རླུང་གིས་གར་ཁྱབ་པར་ཁམས་བྱང་ཆུབ་སེམས་ཀྱི་ཐིག་ལེས་ཁྱབ་པས། དེའི་དུས་སུ་རྩ་ཐམས་ཅད་ཀྱང་བྱང་ཆུབ་སེམས་ཀྱི་རྩ། རླུང་ཐམས་ཅད་ཀྱང་བྱང་ཆུབ་སེམས་ཀྱི་རླུང༌། ལུས་ཐམས་ཅད་ཀྱང་བྱང་ཆུབ་སེམས་ཀྱི་ལུས་སུ་གྲུབ་པས་རྩ་རླུང་ཐིག་ལེ་འཁོར་ལོ་བཞི་ལ་སོགས་པ་ཐམས་ཅད་བྱང་ཆུབ་སེམས་ཀྱི་འཁོར་ལོ་འབའ་ཞིག་ཏུ་འོང་བ་ཡིན། དེའང༌། གསེར་འགྱུར་རྩི་ཡི་རྣམ་པ་མཆོག་ལྟ་བུ། །མི་གཙང་ལུས་འདི་བསྒྱུར་ནས་རྒྱལ་བའི་སྐུ། །རིན་ཆེན་རིན་ཐང་མེད་པར་བསྒྱུར་བས་ན། །བྱང་ཆུབ་སེམས་ཞེས་བྱ་བ་ལེགས་བརྟན་བཟུང༌། །བགྱི་བ་གསུང༌། དེས་ན་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱང༌། ཐོ་རངས་ཀྱི་དུས་སུ་སངས་རྒྱ་བའི་རྒྱུ་མཚན་ཡང་དེ་ཡིན། འོ་ན་བྱང་ཆུབ་མཆོག་ཏུ་སེམས་བསྐྱེད་ནས། དགེ་བའི་རྩ་བ་བྱས་ན་ཇི་ལྟ་བུ་འོང་སྙམ་ན། ཚེ་འདི་ལ་བདེ་བའི་འབྲས་བུ་སྨིན་ནས། རྫོགས་པའི་བྱང་ཆུབ་ཏུ་འཚང་རྒྱ་བའི་རྒྱུར་འགྲོ་བ་ཡིན། དེ་ལྟར་ཡང༌། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་འབྱིན་ནས་ཟད་པར་འགྱུར་བ་བཞིན། །བགྱི་བ་གསུང༌། དེས་ན་བྱང་ཆུབ་ཀྱི་སེམས་སྔོན་དུ་སོང་བ་ལྟ་བུ་དགེ་བའི་རྩ་བ་ཞིག་བྱས་ན། རྫོགས་པའི་བྱང་ཆུབ་ཏུ་སངས་རྒྱས་པའི་རྒྱུར་ཡང་འགྲོ་ལ།

ཚེ་འདིའི་བདེ་འབྲས་ཀྱང་ཞོར་ལ་སྨིན་པ་ཡིན། དེ་ལྟར་ཡང༌། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། །འབྲས་བུ་སྨིན་ནས་མི་ཟད་འཕེལ་བར་འགྱུར། །བགྱི་བ་གསུང༌། དེས་ན་བྱང་ཆུབ་ཀྱི་སེམས་ལ་ཉམས་སུ་བླངས་པས། གོམས་ཤིང་འདྲིས་པར་བྱས་པའི་དུས་སུ། དེའི་རང་གཟུགས་སུ་འགྱུར་བ་ཡིན། བྱང་ཆུབ་སེམས་དེའི་རང་གཟུགས་སུ་སོང་བའི་དུས་སུ་སངས་རྒྱས་ཀྱང་དེ་ལས་གཞན་པ་ཞིག་ལོགས་ན་མེད་པ་ཡིན། དེ་ལྟར་ཡང༌། བྱང་ཆུབ་སེམས་ཀྱི་རང་བཞིན་སྐུ། །དཔལ་ལྡན་རྡོ་རྗེ་འཆང་ལ་འདུད། །བགྱི་བ་གསུང༌། བྱང་ཆུབ་ཀྱི་སེམས་ལ་ནན་ཆགས་སུ་བྱེད་དགོས་པ་ཡིན་པས། དེའང་ནང་པར་སྐྱ་རེངས་དང་པོ་ཤར་བའི་དུས་སུ། ཞེ་ཐག་པ་སྙིང་ཁོང་རུས་པའི་གཏིང་ནས་ལན་ལྔའམ་བདུན་གྱི་བར་དུ་སེམས་བསྐྱེད། དེ་ནས་ཉོན་མོངས་པ་དང་རྣམ་པར་རྟོག་པ་རགས་པ་གང་གིས་ཀྱང་བར་མ་ཆོད་པར་བྱས་ལ་ཡི་དམ་གྱི་ལྷ་རྒྱན་དང་ཆ་ལུགས་དང་རྣམ་པ་གསལ་བ་བསྒོམ། དེའི་ཐུགས་ཀར་རྩ་བའི་བླ་མ་དྲུག་པ་རྡོ་རྗེ་འཆང་ཆེན་པོའི་རང་བཞིན་དྲན་པར་བྱའོ། །དེ་ནས་ཕྱག་རྒྱ་ཆེན་པོ་སེམས་མ་བཅོས་པ་ལ་མཉམ་པར་བཞག རྗེས་དགེ་བའི་རྩ་བ་བསྔོ་བ་བྱེད་པ་ཡིན། དེའང་ལྔ་ལྡན་གྱིས་ཉམས་སུ་བླངས་པས། ལྔ་ལྡན་གྱི་ངོ་བོར་རྫོགས་པའི་བྱང་ཆུབ་ཏུ་འཚང་རྒྱ་བ་ཡིན། དེ་བྱང་ཆུབ་སེམས་ཀྱི་དུས་གནད་བགྱི་བ་ལགས། དེ་ནས་གཡོན་པ་ཀུན་ཏུ་སྤྱོད་པ་འདི་ལ་ཕྱི་ཀུན་རྫོབ་ཀྱི་གཡོན་པ་དང༌། ནང་བརྡ་བརྟགས་ཀྱི་གཡོན་པ་དང༌། གསང་བ་རྩ་རླུང་གི་གཡོན་པ་དང༌། དེ་ཁོ་ན་ཉིད་ཆོས་ཉིད་ཀྱི་གཡོན་པ་དང་བཞི་ཡིན། དེ་ལ་ཕྱི་ཀུན་རྫོབ་ཀྱི་གཡོན་པ་ནི། འཇིག་རྟེན་པའི་སྐྱེས་པ་དང་བུད་མེད་ལྟ་བུ་ཡིན་པས། བུད་མེད་ཀྱིས་གཡོན་པའམ་ཤེས་རབ་མཚོན། སྐྱེས་པས་གཡས་པའི་ཐབས་མཚོན་པ་ཡིན། དེས་ན་ངེད་རང་འགྲོ་འདུག་ལ་སོགས་པའི་ལམ་དུ། བུད་མེད་ལྟ་བུ་དང་ཕྲད་ན། རང་ཉིད་དེའི་གཡོན་ཕྱོགས་སུ་འབྱུང་བ་དང༌། སྡིག་མི་སོག་པ་ལགས།

གཞན་ཡང་བུད་མེད་བདུན་ཚོགས་ན། དེའི་ནང་ན་ཡེ་ཤེས་ཀྱི་མཁའ་འགྲོ་མ་གཅིག་ཡོད་པ་ཡིན། སྨད་ན་ཉེས་པ་ཇི་ཙམ་ཡོད་སྙམ་པར་སོང་ན། རང་ཉིད་ལ་ཡོན་ཏན་མི་སྐྱེ་བ་དང༌། ཐེག་པ་ཆེན་པོ་གསང་སྔགས་སུའང༌། ཤེས་རབ་རང་བཞིན་བུད་མེད་ལ། །སྨོད་པར་བྱེད་པ་བཅུ་བཞི་པ། །བགྱི་བ་རྩ་བའི་ལྟུང་བ་གཅིག་ཕོག་པ་ཡིན། ནང་བརྡས་བརྟགས་པའི་གཡོན་པ་ནི། རང་ཉིད་ཀྱི་རྡོ་རྗེའི་ལུས་ཀྱི་གནས་ལུགས་འདི་ལ་བརྩི་བ་ཡིན་པས། གཞོགས་གཡས་གཡོན་གཉིས་ངོས་འཛིན་པ་ཡིན། དེས་ན་གཡས་པ་ཐབས་ཡིན་ལ། གཡོན་པ་ཤེས་རབ་ཡིན། ནང་པར་ལངས་པའི་དུས་སུ་རླུང་གཡས་གཡོན་གང་ནས་རྒྱུ་བརྟགས་ནས། གཡས་ནས་རྒྱུ་བར་འདུག་ན། སེངྒེའི་ཉལ་ཐབས་བྱས་ནས་གཡོན་ནས་རྒྱུ་བའི་དུས་ལ་ལངས། གོས་གོན་པའི་དུས་སུ་ཕུ་ཐུང་གཡོན་པ་སྔོན་ལ་འདུང་བ་ཡིན། ལག་པ་གཡོན་སྔོན་ལ་འཁོལ་བ་ཡིན། ལྷམ་གོན་ཡང་རྐང་པ་གཡོན་པ་སྔོན་ལ་གོན་པ་དང༌། གོམ་པ་འདོར་ནའང་གཡོན་པ་སྔོན་ལ་འདོར་བ་དང༌། ཟས་ལ་རེག་པའི་དུས་སུ་ལག་པ་གཡོན་པས་སྔོན་ལ་རེག་ལ། གཡོན་པས་སྔོན་ལ་ཟ་བར་བྱེད་པ་ཡིན། དེ་ལྟར་གཡོན་པ་སྔོན་ལ་སྤྱད་པས་ཚོགས་ཀྱི་འཁོར་ལོར་འགྲོ་བ་ཡིན། དེའི་རྒྱུ་མཚན་གང་ཡིན་ན། ལག་པ་གཡོན་པ་ལ་སོགས་དེ་རྣམས་དངོས་གྲུབ་ལེན་པའི་ལག་པ་ཡིན། འདི་ལ་དྲན་པ་རྩེ་གཅིག་ཏུ་བྱས་ནས། རྟེན་འབྲེལ་དེ་མ་འཆུགས་པར་སོང་ན། མཆོག་ཐུན་མོང་གི་དངོས་གྲུབ་ཐམས་ཅད་འབྱུང་བ་ཡིན། དེས་ན་གསང་བ་རྩ་རླུང་གི་གཡོན་པ་ནི། རླུང་སྣ་བུག་གཡོན་ནས་རྒྱུ་བའི་དུས་སུ་ཅི་བསམས་པ་ཐམས་ཅད་འགྲུབ་པ་དང༌། བཀྲ་ཤིས་བདེ་ལེགས་ཕུན་སུམ་ཚོགས་པ་ཐམས་ཅད་འགྲུབ་པ་ཡིན། དེའི་རྒྱུ་མཚན་ཡང་གཡོན་ནས་རྒྱུ་བ་དེ་རླུང་གི་རླུང་ཡིན། ཤེས་རབ་ཀྱི་རླུང་ཡིན་པས་འགྲུབ་པའི་རྒྱུ་མཚན་དེ་ཡིན། དེའང༌། སློབ་དཔོན་ཨརྻ་དེ་ཝའི་ཞལ་ནས། རླུང་ཞེས་བྱ་བས་ལས་ཀུན་བྱེད། །འདི་ནི་རྣམ་ཤེས་བཞོན་པ་སྟེ། །ལྔ་ཡི་བདག་ཉིད་བཅུ་མིང་ཅན། །བགྱི་བ་གསུང༌།

དེས་ན་གཞན་ལྟ་ཨ་ཅང་ཆེ་སྟེ། འགྲོ་འདུག་དོན་གཉེར་ལྟ་བུ་ཡིན་ན་ཡང༌། རླུང་གཡོན་ནས་རྒྱུ་བའི་དུས་སུ་དོན་འགྲུབ་པ་ལགས། གཡས་ནས་རྒྱུ་བའི་དུས་སུ་འགྲོ་འདུག་ལ་སོགས་པ་གང་ཡང་མི་འགྲུབ་པས་འཇོག་དགོས་པ་ཡིན། ཅིས་ཀྱང་དོན་མི་གཉེར་ཁ་མེད་ཡིན་ན། སེངྒེའི་ཉལ་སྟབས་ལ་སོགས་པ་བྱས་ནས། རླུང་གཞན་ནས་རྒྱུར་འཇུག་པའམ། ཡང་ན་གོམ་པ་གཡོན་སྔོན་ལ་འདོར་བ་ཡིན་ཏེ། འགྲུབ་པ་དཀའ་བ་ཡིན། དེས་ན་རླུང་གཡས་ནས་རྒྱུ་བའི་དུས་སུ་དོན་གཅིག་མིན་པ་གཞན་ཅི་བསམ་མི་འགྲུབ་པ་དང༌། བཀྲ་མི་ཤིས་པ་སྣ་ཚོགས་འོང་བ་ཡིན། དེའི་རྒྱུ་མཚན་གང་ཡིན་སྙམ་ན། གཡས་ནས་རྒྱུ་བའི་དུས་སུ་མེ་རླུང་བྱ་བ་དེ་ཐབས་ཀྱི་རླུང་ཡིན་པས། དེ་ལྟ་བུ་འོང་བ་ཡིན། དོན་གཅིག་པོ་གང་ཡིན་སྙམ་ན། བུ་ཅོག་ལྟ་བུ་ཡིན་ན་འགྲུབ། འདི་གར་ཐོད་ཐོད་དུ་བཟླས་ན་སྒོམ་ཆེན་པ་རྣམས་ཡོན་བདག་མོའི་བུ་རྫི་བྱེད་པ་ལ་ཚེགས་མེད་པས། དགོས་པ་མེད་པ་ཡིན། དེ་ཁོ་ན་ཉིད་ཆོས་ཉིད་ཀྱི་གཡོན་པ་ནི། ཕྱག་རྒྱ་ཆེན་པོ་བསྒོམ་པ་ལ་མཚོན་ན། བླ་མ་སྒོམ་པ་ཡན་ཆོད་གཡས་པའམ་ཐབས་ཡིན། ཕྱག་རྒྱ་ཆེན་པོ་སྒོམ་པ་དེ་གཡོན་པའམ་ཤེས་རབ་ཡིན། དེའང་བླ་མ་རིན་པོ་ཆེའི་ཞལ་ནས། རྟེན་འབྲེལ་གྱི་རྐང་ཆོགས་མ་ཆོགས་བྱ་བ་ཡང༌། གཡོན་པ་སྔོན་དུ་སོང་མ་སོང་འདི་ལ་བཞེད་པ་ཡིན། དེས་ན། དེའི་ཉིན་པར་དགེ་སྦྱོར་ལ་སོགས་པ་ཉམས་སུ་བླངས་པས། ནུབ་མོ་མལ་དུ་འཇུག་པའི་དུས་སུ་མལ་དེ་སེངྒེའི་ཁྲི་ལ་སོགས་པར་བསམས་ནས། རང་ཉིད་ལྷའི་རྣལ་འབྱོར་དང་ལྡན་པར་བྱས་ནས། རྐང་པ་གཡོན་པ་སྔོན་ལ་མལ་སར་འཇོག་པ་ཡིན། དེ་ནི་གཡོན་པ་ཀུན་སྤྱོད་ཀྱི་མན་ངག་ལགས། ༈ དེ་ནས་ལྟུང་བ་ཞག་ཏུ་མི་འཇོག་པ་ནི། མདུན་གྱི་ནམ་མཁའ་ལ་བླ་མ་དམ་པ། ཡི་དམ་གྱི་ལྷ་དང༌། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བཞུགས་པར་བསམས་ལ། ཡིད་ཀྱིས་ཕྱི་ནང་གསང་བ་གསུམ་གྱི་མཆོད་པའམ། ཡན་ལག་བདུན་པ་བྱས་ནས། དེའི་ཉིན་ཞག་ཕྲུགས་ཅིག་ཡོད་པ་དེ་ལ་ཉོན་མོངས་པ་འདོད་ཆགས་ཞེ་སྡང་གཏི་མུག་གསུམ་གྱིས་ཀུན་ནས་བླངས་ནས།

ལུས་ངག་ཡིད་གསུམ་མི་དགེ་བའི་ལས་ཇི་ལྟར་བྱས་པ་ཐམས་ཅད་དྲན་པར་བྱས་ལ། བླ་མ་རྡོ་རྗེ་འཛིན་པ་ལ་སོགས་པའི་བཤགས་པ་ཞེ་ཐག་པ་སྙིང་ཁོང་རུས་པའི་གཏིང་ནས་བྱས་ལ། དགེ་འདུན་བཞི་སྡེ་ཡན་ཆོད་ན་གཏོར་མའི་རྟིང་ལ་ཕྱག་བྱས་ཀྱང་ཆོག། དེ་ལྟར་བཤགས་པ་བྱས་པའི་དུས་སུ། ཉེས་ལྟུང་ཕྲ་རགས་གང་ཡིན་ཡང་རྩ་བ་ནས་འདག་པ་ལ་ཚེགས་མེད། དེ་ལྟར། ས་བཅད་ཀྱི་དམིགས་པ་གསུམ་པོ་འདིར། སྡེ་སྣོད་རིན་པོ་ཆེ་རྣམ་པ་གསུམ་གྱི་དོན་མ་འདུས་པ་མེད་པ་ཡིན་པས། དེ་ལྟར་ཐུགས་ལ་བཞག་ནས་ཉམས་སུ་བླངས། གནད་དུ་བསྣུན་པའི་དུས་སུ་སྐྱོན་འདག་པ་དང༌། ཡོན་ཏན་རྫོགས་པ་ལ་ཚེགས་མེད། བསླབ་གསུམ་དོན་གྱི་སྙིང་པོ་ཡི་གེར་བྲིས་པ་ལ། །བླ་མ་མཁའ་འགྲོའི་ཚོགས་རྣམས་མ་མཉེས་ན། །བཟོད་པར་གསོལ་ཞིང་བྱིན་གྱིས་བརླབ་པ་དང༌། །མཁའ་མཉམ་འགྲོ་ཀུན་བྱང་ཆུབ་མཆོག་ཐོབ་ཤོག། །། ༧༠༦༽ ༄། །དགོངས་པ་ཉམས་སུ་ལེན་པའི་དབུ་ཕྱོགས།། ཨོཾ་ན་མོ་རཏྣ་གུ་རུ། བདེ་ཆེན་ཐུགས་རྗེའི་འོད་ཟེར་གྱིས། །མ་རིག་མུན་པ་རབ་བསལ་ནས། །གཉིས་མེད་ཆོས་སྐུ་སྟོན་མཛད་པའི། །མཉམ་མེད་བླ་མའི་ཞབས་བཏུད་ནས། །སྡེ་སྣོད་གསུམ་དང་རྒྱུད་སྡེ་བཞིའི། །དགོངས་པ་ཉམས་སུ་བླང་བའི་ཐབས། །དྲི་མེད་གསུང་བཞིན་ཅུང་ཟད་ཅིག །འགྲོ་ལ་ཕན་ཕྱིར་བྲི་བར་བྱ། །དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། ཆོས་ཀྱི་རྒྱལ་པོ་བླ་མ་རིན་པོ་ཆེའི་ཞལ་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཟབ་པ་དང་རྒྱ་ཆེ་བའི་གདམས་ངག་ཉན་ཅིང་ཉམས་སུ་བླང་སྙམ་དུ་བསམ། དེ་ལ་བསྲུང་བའི་འཁོར་ལོ་ཇི་སྙེད་ཅིག་ཡོད་པའི་ནང་ནས། བསྲུང་བའི་འཁོར་ལོ་ཞལ་གདམས་མ་འདི་ཤིན་ཏུ་ཟབ་པ་ཡིན་ཏེ། དེ་ཡང་ཆོས་འདི་ཆོས་རྗེ་ཕག་མོ་གྲུ་པ་ལ་མི་ཉག་བསྒོམ་རིང་གིས་ཞུས། དེ་ནས་ཆོས་རྗེའི་སྤྱན་སྔར་བྱོན་ནས་དགེ་བསྙེན་ངས་ཆོས་འདི་རྗེ་རིན་པོ་ཆེ་ལ་ཞུས་པ་ཡིན་པས།

བརྗེད་དོགས་ཡོད་པས་ཁྱེད་ཀྱིས་ཡི་གེ་ལ་བྲིས་དང་གསུང་སྐད། ཆོས་རྗེའི་ཞལ་ནས་ཁྱེད་ཀྱི་ཆོས་དེ་ཅི་མར་ཤོད་དང་གསུངས་པས། ཁོང་གི་ཆོས་དེ་ལེགས་པ་ཞིག་བཤད་པ་ལ། ཆོས་རྗེའི་ཞལ་ནས། རྗེ་བཙུན་ཆོས་དེ་ནི་ཞལ་གདམས་སུ་འདུག་པས་ཡི་གེར་བྲིར་མི་བཏུབ་པར་འདུག་གསུང༌། འོ་ན་རུང་གསུང་སྐད། དེ་ནས་ཁོང་རང་ཆོས་རྗེ་ཕག་མོ་གྲུ་པའི་སྤྱན་སྔར་བྱོན་པ་ལ། བདེ་བར་གཤེགས་པའི་དབུ་ལོ་དང༌། ཞལ་ཚོམས་བསིལ། བེ་ཕྲུག་གི་ཕྱ་ར་ཞིག་གསོལ་ནས། རྟ་རྒྱབ་ན་བཞུགས་འདུག་པ་དང་མཇལ་བ་ལ། བསྲུང་བའི་འཁོར་ལོ་ཞལ་གདམས་མ་བྱ་བ་ཡོད་པར་འདུག་པ་གནང་བར་ཞུ་ཞུས་པས་དེ་སུ་ན་རེ་ཟེར་བ་གསུང༌། མི་ཉག་སྒོམ་རིང་གིས་ཟེར་ཞུས་པས། དེ་སྐད་ཟེར་རམ་གསུང༌། དེ་སྐད་གསུང་ཞུས་པས། རུང་གསུངས་ནས། འོ་ཆོས་འདི་ཤིན་ཏུ་ཟབ་པ་ཡིན། དེ་ལ་སྔོན་ཁོ་བོ་སྐྱིད་ཤོད་ན་ཐོས་བསམ་གྱི་གྲ་ས་ན་བཞུགས་དུས་འཁྲུགས་པ་བྱེད་དགོས་པར་བྱུང་བ་ལ་ཁོ་བོ་སྐུ་ཤིན་ཏུ་ཆེ་བས། ཁྲབ་ཅིག་མདུན་ན་གསོལ། གཅིག་རྒྱབ་ན་གསོལ་ནས་བྱོན་པ་ལ། ཁོང་གི་མི་ནན་ལྟར་དཔའ་བ་གཅིག་མདུན་ན་ཚུར་བྱུང་བ་དེ། པང་གི་བཏབ་ནས་ཕ་ཚད་ཕར་འཕངས་ནས་བཏང༌། དེར་ཁོ་སྐྱེངས་ནས་དེའི་སྙིང་ནད་ལ་མཐུ་བསླབས་ནས་ཁོ་བོ་ལ་མཐུ་བྱེད་པར་འདུག ཁོའི་མཐུ་དེ་ཤིན་ཏུ་རྣོ་བ་ཞིག་འདུག་པ་ལ་བསྲུང་བའི་འཁོར་འདི་མིན་ན། ཟུག་པའི་རྟགས་ཀྱང་བྱུང༌། ད་ལྟར་ཞབས་ཅུང་ཟད་སྙུང་བ་འདི་ཡང༌། མཐུ་ཡིན་པའི་ཞད་དུ་འདུག དེ་ལ་དང་པོ་སེམས་བསྐྱེད་དེ། སྭ་བྷཱ་ཝའི་སྔགས་ཀྱིས་སྟོང་པ་ཉིད་དུ་བསྒོམ། དེའི་ངང་ལས་བྷྲུཾ་སེར་པོ་ཞིག་ཡོངས་སུ་གྱུར་པ་ལས། འཁོར་ལོ་སེར་པོ་རྩིབས་བཅུ་པ་སྲ་བ་མཁྲེགས་པ། མཐུག་རྔམས་ལ་དཔག་ཚད་ཙམ་ཡོད་པ། རྩིབས་ཐམས་ཅད་ཤིན་ཏུ་རྣོ་བ། སྦ་ཕུབ་ཟུར་བཙུགས་པ་ལྟ་བུ་ཡོད་པར་བསྒོམ། དེའི་དབུས་ཀྱི་ལྟེ་བར་ཀཾ་ཡོངས་སུ་གྱུར་པ་ལས། མི་མགོ་སྐམ་པོ་བྱ་རིལ་བུག་པ་དང་བསྲུབས་གང་ཡང་མེད་པ།

སྒོ་ང་བཙུགས་པ་ལྟ་བུ་སྐྱ་ཧྲིལ་ལེ་བ་ཞིག་བསྒོམ། དེའི་དབུས་སུ་རང་ཉིད་ཡི་དམ་གྱི་ལྷ་ཀེང་རུས་ཀྱི་རྣམ་པར་ཝལ་གྱིས་བསྒོམ། ཀེང་རུས་ཀྱི་རྣམ་པར་བསྒོམ་པས། ཀེང་རུས་ལ་མི་དང་མི་མ་ཡིན་པས་གླགས་མི་རྙེད་པ་ཡིན། དེ་ནས་བསྲུང་བའི་འཁོར་ལོའི་ནང་དུ་རང་ཉིད་གཡས་ཕྱོགས་སུ་བསྲུང་བྱ་ཕོ་ཐམས་ཅད་ཡོད་པ། མོ་ཆགས་ཐམས་ཅད་གཡོན་ཕྱོགས་སུ་ཡོད་པ། སྐམ་ནོར་ཐམས་ཅད་མདུན་དུ་ཡོད་པ། རྟ་ཕྱུགས་ལ་སོགས་པ་དུད་འགྲོ་ཐམས་ཅད་རྒྱབ་ཏུ་ཡོད་པར་བསྒོམ། དེ་ནས་ངག་ཏུ་ཨུཥྞི་ཥའི་སྔགས་རིང་བརྗོད་ཀྱང་ཆོག་སྟེ། དེ་ཡང་མི་འཚལ། ཨོཾ་བཛྲ་ཙཀྲ་ཝརྟི་བྷྲུཾ་ཞེས་བརྗོད། དེ་ཡང་མི་འཚལ། དེ་བས་ཀྱང་ཚུར་བསྡུས་ལ། ཨོཾ་བྷྲུཾ་བྷྲུཾ་ཞེས་བསྙེན་པ་མང་དུ་བསྐྱལ། དེ་ལྟར་བསྲུང་བའི་འཁོར་ལོ་འདི་དུས་རྒྱུན་དུ་སྒོམ་ན། ཕུར་ཁ་བྱད་ཁ་ལ་སོགས་པ་མི་དང་མི་མ་ཡིན་པའི་གནོད་པ་གང་གིས་ཀྱང་མི་ཚུགས་པ་ཡིན་གསུང་སྐད། དེ་ནས་ཆོས་རྗེས་རྗེ་རིན་པོ་ཆེ་ནས་ཞུས། རྗེ་རིན་པོ་ཆེ་ལ་ང་འབུས་ཀྱང་ཞུས་པ་ཡིན། དེས་ན་འདི་ཤིན་ཏུ་ཟབ་པ་ལགས་པས་དེ་ལྟར་ཉམས་སུ་ལེན་པར་ཞུ་གསུང༌།། །། 

༧༠༧༽ ༄། །དུས་རྒྱུན་དུ་ཉམས་སུ་ལེན་པའི་ཆོས་ཁ་ཟས་ཚོགས་འཁོར་དུ་རོལ་བའི་གདམས་པ།། ཡང་བླ་མ་རིན་པོ་ཆེའི་ཞལ་ནས། དུས་རྒྱུན་དུ་ཉམས་སུ་ལེན་པའི་ཆོས་འདི་ཚོ་ཁོ་ན་ཟབ་པ་ཡིན། དཔེར་ན་ཁ་ཟས་ཀྱི་ཕུང་པོ་གསོ་བ་དང་འདྲ། དེས་ན་འདི་ལ་ཟན་མགོ་གཅོད་པའི་མན་ངག་ཅེས་ཀྱང་བྱ། མདོར་ན་བསོད་ནམས་དང་ཡེ་ཤེས་ཀྱི་ཚོགས་རྫོགས་པའི་ཉམས་ལེན་ཤིན་ཏུ་ཟབ་པ་ཡིན། འོ་ན་དེ་གང་ཡིན་སྙམ་ན། དང་པོ་སེམས་བསྐྱེད་དེ། ལུས་ཡི་དམ་གྱི་ལྷར་ཝལ་གྱིས་བསྒོམ། ཡི་དམ་ལྷ་དེའི་ལྟེ་བ་སྤྲུལ་པའི་འཁོར་ལོར་མེའི་ཆོས་འབྱུང་གྲུ་གསུམ་པ་ཞིག་བསམ། དེའི་ཁ་ཁྱེར་ལ་རྡོ་རྗེ་རྣལ་འབྱོར་མ་ཁྱུད་གང་པ་ཞིག་མེ་ལྷ་དཔང་པོའི་ཚུལ་དུ་བཞུགས་པར་བསམ། དེ་ནས་བླ་མ་ཡི་དམ་དཀོན་མཆོག་གསུམ་སྤྱན་དྲངས་ནས། སྤྱི་བོ་ནས་ལུས་ལ་བསྟིམ་ལ་ཁོང་པའི་ནང་དུ་བཞུགས་པར་བསམ། དེ་ནས་ལྷ་བཤོས་བཟའ་བཏུང་གང་ཡིན་པ་དེ་ལ། ལག་པ་གཡོན་པའི་མཐེབ་སྲིན་གྱིས་རེག་ནས་སྭ་བྷཱ་ཝའི་སྔགས་ཀྱིས་སྟོང་པར་བསམ། ཨོཾ་ཨཱཿཧཱུྃ། ཞེས་བརྗོད་པས་དམ་ཚིག་གི་བདུད་རྩིར་བསམ། ཛཿ་ཧྃའུ་བཾ་ཧོཿཞེས་བརྗོད་པས་ཡེ་ཤེས་ཀྱི་བདུད་རྩིར་བསམ། ཨོཾ་ཨཱཿཧཱུྃ། ཛཿཧཱུྃ་བཾ་ཧོཿཞེས་བརྗོད་པས་དམ་ཚིག་དང་ཡེ་ཤེས་ཀྱི་བདུད་རྩི་གཉིས་སུ་མེད་པར་བསམ། དེ་ནས་བཤོས་ལྟ་བུ་ཡིན་ན། དང་པོ་གཤམ་ནས་བག་ཙམ་ཞིག་བཅད་ལ། ལག་པའི་དྲི་མ་ལེགས་པར་དྲིལ། དེ་ནས་བཤོས་དེ་ལ་བསྲེས་པའི་ཅོག་ལེགས་པར་གཅིག་བྱས་ལ་ཕུད་སྡེར་ཡོད་ན་དེའི་དབུས་སུ་བཞག་ལ་བླ་མ་བརྒྱུད་པ་དང་བཅས་པ་ལ་དབུལ། ཡང་དེ་བས་བག་ཆུང་ཙམ་གྱི་ཅོག་ཅིག་བྱས་ལ་དེའི་མདུན་དུ་བཞག་ལ་ཡི་དམ་ལྷ་ཚོགས་རྣམས་ལ་དབུལ། ཡང་དེ་བས་ཀྱང་ཆུང་བའི་ཅོག་བྱས་ལ། རང་གི་གཡོན་ཅོག་དབུས་མའི་མདུན་དུ་བཞག་ལ། དཀོན་མཆོག་གསུམ་ལ་དབུལ། ཡང་དེ་བས་ཀྱང་བག་ཙམ་ཆུང་བ་ཞིག་ལ། དཔལ་བཤོས་ཀྱི་ཚུལ་ཞིག་བྱས་ལ། རང་གི་གཡས་ཅོག་གི་གཡོན་དུ་བཞག་ལ་ཆོས་སྐྱོང་རྣམས་ལ་འབུལ།

གཞན་ཡང་བཟའ་བཏུང་དངོས་པོ་གང་ཡིན་ཡང་དེས་འགྲེ། དེ་ནས་བཟའ་བཏུང་གང་ཡིན་ཡང༌། དང་པོ་ཁམ་བུའི་ཧུབ་གསུམ་སྟེ་རང་ཉིད་ཡི་དམ་དུ་བསྒོམ་པ་དེས་གསོལ་བར་བསམ། དེ་ནས་ཁོང་པའི་ནང་གི་བླ་མ་ཡི་དམ་དཀོན་མཆོག་གིས་གསོལ་བར་བསམ། ཁམ་བུ་ཕྱི་དེ་རྗེ་བཙུན་མས་གསོལ་བར་བསམ། སྡིག་སྒྲིབ་ཐམས་ཅད་ལྟེ་བའི་མེའི་ཆོས་འབྱུང་དེའི་ནང་ན་མར་ཚིག་པར་བསམ། དེ་ནས་བཟའ་བཏུང་ཚར་བའི་རྗེས་ལ། མཐེབ་མཛུབ་ཀྱིས་ལྷག་མ་བག་ཙམ་ཞིག་གཏོར་ལ། ཚིག་ཏུ། ཨོཾ་ཨུ་ཙི་ཏ་ཧ་རི་དེ་བྷྱ་སྭཱ་ཧཱ། ཞེས་བརྗོད་པས། ལྷག་མ་ལ་དབང་བ་ཐམས་ཅད་ཀྱིས་གསོལ་བས་ཚིམ་པར་བསམ། དེ་ལྟར་དུས་རྒྱུན་དུ་ཉམས་སུ་བླངས་པས། བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པ་ལགས་པས། དེ་ལྟར་ཐུགས་ལ་བཞག་ནས་ཉམས་སུ་ལེན་པར་ཞུ།།། །། ༧༠༨༽ ༄། །གཡོན་པ་ཀུན་སྤྱོད་ཀྱི་མན་ངག། ཡང་བླ་མ་རིན་པོ་ཆེའི་ཞལ་ནས། སྤྱིར་རྗེ་རིན་པོ་ཆེ་ཡབ་སྲས་སངས་རྒྱས་འཇིག་རྟེན་དུ་བྱོན་པའི་ཕྱག་བཞེས་དུས་རྒྱུན་ཆད་མེད་པའི་ཉམས་ལེན། ཐེག་པ་ཆེན་པོ་གསང་སྔགས་བླ་ན་མེད་པའི་དགོངས་པ། གཡོན་པ་ཀུན་སྤྱོད་ཀྱི་མན་ངག་འདི་ཤིན་ཏུ་ཟབ་པ་ཡིན། དེ་ལ་ནམ་ཐོ་རངས་ཀྱི་དུས་སུ་ཀུན་རྫོབ་བྱང་ཆུབ་ཀྱི་སེམས་རིན་པོ་ཆེ་རྒྱུད་ལ་གཤའ་མར་སྐྱེས་པའི་དུས་ན། ཡི་དམ་གྱི་ལྷ་བསྐྱེད་རྫོགས་ཟུང་འཇུག་ཏུ་གསལ་བར་བསྒོམ། དེ་ནས་ལངས་པའི་དུས་སུ། དེ་ཉིད་ཀྱི་ངང་ནས་སེམས་ཅན་གྱི་དོན་དུ་ཡི་དམ་གྱི་ལྷ་བཞེངས་པར་བསམས་ལ། ལག་པ་གཡོན་པས་ཤམ་ཐབས་དང་སྐེ་རག་བླངས་ལ་སྟག་གི་པགས་པའི་ཤམ་ཐབས་དང༌། སྐེ་རག་འོག་པགས་ལ་སོགས་པ་བསམ་ཞིང་གོས་ཚགས་བྱ། དེ་བཞིན་ཕྲེང་བ་དང༌། ཞྭ་དང་ཆོས་གོས་ལ་སོགས་པ་ཡང་དང་པོ་ལག་པ་གཡོན་པས་བླངས་ལ། དབུ་རྒྱན་དང་མགུལ་ཆུ་དང་ཕྱག་གདུབ་དང༌། གླང་ཆེན་ཀོ་རློན་དང༌། དོ་ཤལ་ལ་སོགས་པར་བསམ་ཞིང་གསོལ། གཞན་ཡང་ལྷམ་གོན་པའི་དུས་སུ་ཡང༌། དང་པོ་ལག་པ་གཡོན་པས་ལྷམ་ཡ་གཅིག་བླངས་ལ།

ཞབས་གཡོན་པ་ལ་གོན་ལ་ལྷམ་སྒྲོག་བཅིངས། དེ་ནས་གཟོད་ལྷམ་ཡ་བ་གོན་ཅིང༌། ལྷམ་གོན་པ་དེ་ཡང་ཞབས་གདུབ་གསོལ་བར་བསམ། མདོར་ན་གོས་ལྷམ་ལ་སོགས་པ་དེ་རྣམས་རུས་པའི་རྒྱན་དྲུག་གམ་དུར་ཁྲོད་ཀྱི་ཆས་བརྒྱད་ལ་སོགས་པ་བསྐྱེད་རིམ་དང་སྦྱར་ལ་བསྒོམ། མལ་ནས་འབྱུང་བའི་དུས་སུ་ཡང༌། དང་པོ་ཞབས་གཡོན་པ་མདུན་དུ་དོར་ལ། ཡི་དམ་གྱི་ལྷ་འབྱོན་པར་བསམ། དེ་བཞིན་དུ་ཕུད་འབུལ་བ་དང༌། ཟས་ཟ་བ་དང་ཧུབ་འཐུང་བ་ལ་ཡང་ལག་པ་གཡོན་པ་སྔོན་དུ་འགྲོ་ཞིང་ལྷས་གསོལ་བར་བསམ། དེ་བཞིན་དུ་མལ་དུ་འཇུག་པའམ། སྟན་ལ་སྡོད་པའི་དུས་སུ་ཡང་མལ་སའི་སྟན་དེ་སྣ་ཚོགས་པདྨ་ཉི་མ་ལ་སོགས་པ་བསྐྱེད་རིམ་དེ་ཉིད་ཀྱི་གདན་དང་མཐུན་པར་སྐད་ཅིག་དྲན་རྫོགས་ཀྱིས་བསྐྱེད་ལ་ཞབས་གཡོན་པ་སྔོན་དུ་འདོར་ལ། ཡི་དམ་གྱི་ལྷ་བཞུགས་པར་བསམ། འོ་ན་དེ་ལྟར་བྱས་པ་ལ་དགོས་པ་ཅི་ཡོད་སྙམ་ན། གཡོན་པ་ལ་བརྟེན་ནས་དངོས་གྲུབ་ཐོབ་པ་ཡིན་ཏེ། གཡོན་པ་དངོས་གྲུབ་ལེན་པའི་ལག་པར་འོང་བ་ཡིན་པས། འདིའི་རྟེན་འབྲེལ་འཆུག་ཏུ་གཏན་མི་ཉན་ཏེ་ཆོས་རྗེ་རིན་པོ་ཆེའི་ཞལ་ནས། ངའི་རྟེན་འབྲེལ་འཆུག་གསུང་བ་ཡང་དོན་འདི་ལ་དགོངས་པ་ཡིན་གསུང་སྐད། དེ་ལ་ཆོས་རྒྱུས་མེད་པ་ཚན་གཅིག་གིས་ཆག་ཟོམ་གསོལ་བའམ་འཐེན་པའི་དུས་སུ། དང་པོ་ཞབས་གཡས་པ་ནས་རྩམ་པར་འདུག དེ་ལྟ་བུ་ནི་གཏན་རྣམ་པ་ཐམས་ཅད་དུ་མི་བཏུབ་སྟེ། དེ་ལྟར་ཡང༌། བདེ་མཆོག་གི་ཐུན་མོང་མ་ཡིན་པའི་དམ་ཚིག་བརྒྱད་ལས། གཡོན་པ་ཀུན་སྤྱོད་ལས་ཉམས་པ་རྩ་བའི་ལྟུང་བ་དང་པོ་ཡིན་ཞེས་རྩ་ལྟུང་དང་པོར་ཡང་གསུངས་པས་གཡས་པ་སྔོན་དུ་སོང་བའི་བྱ་བ་དང་བྱེད་པ་ཐམས་ཅད་གནས་སྐབས་དང་མཐར་ཐུག་ཐམས་ཅད་དུ་མི་བཏུབ། དེས་ན་དྲན་པ་རྩེ་གཅིག་ཏུ་བྱས་ལ། གཡོན་པ་སྔོན་དུ་འགྲོ་ཞིང༌། ལུས་ངག་ཡིད་གསུམ་ལྷའི་རྣམ་འགྱུར་རྣམ་པ་གསུམ་དང་མ་བྲལ་བས་ཉམས་སུ་བླངས་ན། ཚེ་གཅིག་ལུས་གཅིག་དེ་ཉིད་ལ་བླ་ན་མེད་པའི་བྱང་ཆུབ་ཏུ་སངས་རྒྱ་བ་ལགས་པས།

དེ་ལྟར་ཐུགས་ལ་བཞག་ནས་ཉམས་སུ་ལེན་པར་ཞུ་གསུང༌། རྗེ་རིན་པོ་ཆེའི་གསུང་དྲི་མ་མེད་པ་ཕྲི་བསྣན་མེད་པར་ཤཱཀྱའི་དགེ་སྦྱོང་གྲགས་པ་རིན་ཆེན་གྱིས་ཡི་གེར་བཀོད་པའི་ཞལ་གདམས་སྙིང་པོ་ཞེས་བྱ་བ་རྫོགས་སོ།། །། ༧༠༩༽ ༄། །ཕྱག་ལེན་གཏོར་མ་ཆ་བཅུ་དང་གཏོར་མའི་དེ་ཉིད་དང་བཅས་པ།། ན་མོ་རཏྣ་གུ་རུ། ཆོས་རྗེས་མཛད་པའི་གཏོར་མ་ཆ་བཅུ་བྱེད་པར་འདོད་པས། སྐྱབས་འགྲོ་དང་སེམས་བསྐྱེད་བྱས་ལ། ལུས་ཡི་དམ་གྱི་ལྷར་བསྒོམ་སྙིང་པོ་འགའ་རེ་བགྲང་བ་ནི་སྔོན་འགྲོའོ། །དངོས་གཞི་ལ་གཏོར་མ་སྦྱང་བ་དང་མགྲོན་སྤྱན་དྲངས་བ་དང༌། གཏོར་མ་འབུལ་བ་དང་གསུམ་ལས། དང་པོ་སྣོད་གཙང་མའི་ནང་དུ་ཅོག་ལ་སོགས་པ་ལེགས་པར་བྱས་ལ། ནང་གཏོར་གསུམ་གཤམ་མོ། །གཏོར་མ་དང་པོ་ལ་དམིགས་ལ། ཨོཾ་སྭ་བྷཱ་ཝ་ཤུདྡྷོཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། ཞེས་བརྗོད་པས་ཆོས་ཐམས་ཅད་སྟོང་པ་ཉིད་དུ་བསྒོམ། དེའི་ངང་ལས་རང་གི་མདུན་དུ། ཡཾ་ལས་རླུང་གི་དཀྱིལ་འཁོར་གཞུའི་དབྱིབས་ལྟ་བུ་བ་དན་གྱིས་མཚན་པ་མདོག་ལྗང་གུ་ཞིག་བསམ། དེའི་སྟེང་དུ་རཾ་ལས་མེའི་དཀྱིལ་འཁོར་ཟུར་གསུམ་པ་ཞིག་བསམ། དེའི་སྟེང་དུ་ཀཾ་སྐྱ་བོ་གསུམ་ལས་མི་མགོའི་སྒྱེད་པུ་གསུམ་བསམ་མོ། །དེའི་སྟེང་དུ་ཨཱ་ལས་ཀ་པ་ལ་ཕྱི་དཀར་ལ་ནང་དམར་བ་ཡངས་ཤིང་རྒྱ་ཆེ་བ་ཞིག་བསམ། དེའི་སྟེང་དུ་བདུད་རྩི་ལྔ་ཤ་ལྔ། རང་རང་གི་ས་བོན་ལས་བསྐྱེད་པར་བྱ། དབུས་སུ་མུ་ལས་དྲི་ཆུའི་དྭངས་མ་ཤེལ་གྱི་ཁ་དོག་ལྟ་བུ། ཤར་ཕྱོགས་རང་ངོས་སུ་བྷི་ལས་དྲི་ཆེན་གྱི་དྭངས་མ་གསེར་གྱི་ཁ་དོག་ལྟ་བུ། ལྷོར་ར་ལས་རང་བྱུང་གི་ཁྲག ནུབ་ཏུ་ཤུ་ལས་བྱང་སེམས་དཀར་པོ། བྱང་དུ་མ་ལས་ཤ་སྣ་ཚོགས་བསམ། བདུད་རྩི་ལྔ་པོའི་སྟེང་དུ་ཤ་ལྔ་རང་གི་ས་བོན་ལས་བསྐྱེད་པར་བྱས་ཏེ། དབུས་སུ་ན་ལས་མིའི་ཤ ཤར་དུ་ཀུ་ལས་ཁྱིའི་ཤ ལྷོར་བྷ་ལས་གླང་པོ་ཆེའི་ཤ ནུབ་ཏུ་དྷ་ལས་བ་གླང་གི་ཤ། བྱང་དུ་གྷོ་ལས་རྟའི་ཤ་བསམ།

རྫས་དེ་རྣམས་ཀྱི་སྟེང་དུ་བདུད་རྩིའི་རང་བཞིན་ཨོྃ་དཀར་པོ་ཞིག་བསམ། དེའི་སྟེང་དུ་ཨཱཿདཀར་པོ་ཁ་ཆོད་ཀྱི་ཚུལ་དུ་ཟླ་བ་ཞིག་བསམ། དེའི་སྟེང་དུ་ཧཱུྃ་མཐིང་ནག་ལས་རྡོ་རྗེ་བསམ་མོ། །དེ་ནས་རང་ཡི་དམ་གྱི་ལྷ་བསྒོམ་པའི་ཐུགས་ཀའི་ས་བོན་ལས་འོད་འཕྲོས་པས་རླུང་གི་དཀྱིལ་འཁོར་གཡོས་པས་མེ་སྤར། མེས་ཐོད་པ་དྲོས་པས་རྫས་རྣམས་ཁོལ་བར་བསམ་ལ། ངག་ཏུ་ཨོཾ་ཨཱཿཧཱུྃ་བརྗོད་པས། དམ་ཚིག་བདུད་རྩིར་བསམ། དེ་ནས་གཏོར་མའི་ནང་གི་ཨོཾ་དེ་ལས་འོད་འཕྲོས་པས། རང་བཞིན་གྱི་གནས་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་དང་ཡབ་ཡུམ་གྱི་སྦྱོར་མཚམས་ནས་ཡེ་ཤེས་ཀྱི་བདུད་རྩི་བྱོན། དམ་ཚིག་གི་བདུད་རྩི་དང་གཉིས་སུ་མེད་པར་བསམ། ཨོཾ་ཨཱཿཧཱུྃ། ཛཿཧཱུྃ་བཾ་ཧོཿ ཞེས་བརྗོད་པས། རྡོ་རྗེ་དེས་དཀྲུག་པས་འདྲེས་ཏེ། ཟླ་བ་དང་རྡོ་རྗེ་ཡང་ཞུ་ནས། དཀར་ལ་དམར་བའི་མདངས་ཆགས་པ། ཉི་མ་ཤར་བའི་འོད་ལྟ་བུ་ཞིག་བསམ། མགྲོན་སྤྱན་དྲངས་པ་ནི། ལག་པ་གཉིས་བསྒྲེང་བའི་ཕྱག་རྒྱ་བྱས་ལ་ངག་ཏུ། ཕེཾ་ཕེཾ། བརྗོད་ཅིང༌། སྐོར་དང་སྐོར་མིན་ཚུལ་དུ་ལན་དྲུག་སྐོར་བ་ནི་མགྲོན་སྤྱན་དྲངས་པའོ། །གཏོར་མ་འབུལ་བ་ནི་ལག་པ་ཐོད་པའི་ཕྱག་རྒྱ་བྱ། དེའི་སྟེང་དུ་གཏོར་མ་ཡོད་པར་བསམ་ལ་ངག་ཏུ། ན་མོ་རཏྣ་གུ་རུ་ཨི་དམ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་པ་དང༌། ཨོཾ་བཛྲ་ཨ་ར་ལི་ཧོ་ཛཿཧཱུྂ་བཾ་ཧོཿབཛྲ་ཌཀྐི་ནི་ས་མ་ཡ་སྟྭཾ་དྲྀཥྱ་ཧོ། ཨོཾ་བུདྡྷ་དྷརྨ་སཾ་གཱ་ཨི་དམ་བྷ་ལིང་ཁ་ཁ་ཁཱ་ཧི་ཁཱ་ཧི། ཞེས་བླ་མ་ཡི་དམ་དཀོན་མཆོག་གསུམ་ལ་ཕུལ་བས་མདུན་གྱི་ནམ་མཁའ་ལ་བྱོན་ནས་ལྗགས་རྡོ་རྗེའི་སྦུ་གུ་ཅན་གྱིས་གསོལ་བར་བསམ། འདོད་པའི་དོན་ལ་གསོལ་བ་གདབ། གཏོར་མ་གཉིས་པ་ལ་བྱིན་རླབས་སྔ་མ་ལྟར་བྱས་ལ་སྤྱན་དྲངས་ཟིན་པས། ཨོཾ་ཤྲཱི་བཛྲ་མ་ཧཱ་ཀཱ་ལ་ཤཱའ་ས་ན་ཨུ་པ་ཧཱ་རི་ཎི། ཨེ་ཥ་ཨ་པཉྩི་མ་ཧཱ་ཀཱ་ལོ་ཨེ་ཡཾ་ཨི་དཾ། རཏྣ་ཏྲཱ་ཡཱ་ཡ་ཨ་པ་ཀཱ་རི་ཎཾ་ཡ་དི་པྲ་ཏཱིཛྙཱ་སྨ་ར་སི་ཏདཱ།

ཨི་དཾ་དུཥྚཾ་ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀ་ཧྞ་གྲྀ་ཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན་མ་ར་ཡ་ཧཱུྃ་ཕཊ་ཧཱུྃ། ཨོཾ་མ་ཧཱ་ཀཱ་ལ་ཡ། ཤ་ས་ན། ཨ་པ་ཀ་རི་ཨི་དམ་ཨ་པས་ཙི། མ་ཧཱ་ཀ་ལ་ཨེ་སམ། ཨི་དཾ་རཏྣ་ཏྲཱ་ཡཱ་ཡ། ཨ་པ་ཀཱ་རི་ནམ་ཡ་ཏི་པྲ་ཏི་ཛྙཱ་ན་སྨ་ར་སིད་དྷ། ཨི་མ་མ་དུཥྚན་ཏ་ཁ་ཁ་ཁཱ་ཧི་ཁཱ་ཧི། མ་ར་མ་ར། གྷྲྀཧྣ་གྷྲྀཧྣ། བན་དྷ་བན་དྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན་སརྦ་དུཥྚཾ་ཎ་མ་ར་ཡ་ཧཱུྂ་ཧཱུྂ་ཕཊ། བསྡུས་པ་ནི། ཨོཾ་མ་ཧཱ་ཀ་ལ་ཁ་ཁ་ཁཱ་ཧི་ཞེས་པ་དང༌། ཨོཾ་རུ་རུ་ཙ་པ་ལ་ཨ་ཤུག་མེ། ཨི་དམ་བྷ་ལིང་ཁ་ཁ་ཁཱ་ཧི། ཞེས་དཔལ་མ་མགོན་ལ་ཕུལ་ལ་བཀའ་བསྒོ་བྱའོ། །གཏོར་མ་གསུམ་པ་ལ་ཡང་བྱིན་རླབས་སྔ་མ་དང་འདྲ་སྔགས་ནི། ཨོཾ་ཨི་དམ་བྷ་ལིངྟ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ། རཀྵ་ས། བྷཱུ་ཏ། པྲེ་ཏ། པི་ཤཱ་ཙཱ། ཨུནྨཱ་ད། ཨ་པ་སྨ་ར་ཌཱ་ཀ་ཌཱ་ཀི་ནྱ་དཱ་ཡ་ཨི་མཾ་བ་ལིཾ་གྲྀཧྞནྟུ། ས་མ་ཡ་རཀྵནྟུ། མ་མ་སརྦ་སིདྡྷི་མྨེ་པྲ་ཡཙྪནྟུ། ཡ་ཐེ་བཾ། ཡ་ཐཻཥྚཾ། བྷུཉྫ་ཐ། པི་བ་ཐ། ཛི་གྷྲ་ཐ། མཱ་ཏི་ཀྲ་མ་ཐ། མ་མ་སརྦ་ཀཱརྟ་ཡ་སཏྶུ་ཁཾ་བི་ཤུདྡྷ་ཡ་ས་ཧཱ་ཡི་ཀཾ་བྷ་ཝནྟུ་ཧཱུྃ་ཧཱུྃ་ཕཊ་སྭཱ་ཧཱ། ཞེས་དཔའ་བོ་མཁའ་འགྲོ་ཆོས་སྐྱོང་འཇིག་རྟེན་པ་དང༌། འཇིག་རྟེན་ལས་འདས་པ་མ་ལུས་པ་ལ་ཕུལ་ལ། སྔོན་བཅོམ་ལྡན་འདས་ཀྱི་སྤྱན་སྔར་ཁས་བླངས་ཤིང་དམ་བཅས་པ་བཞིན་དུ། སངས་རྒྱས་ཀྱི་བསྟན་པ་བསྲུང་བ་དང༌། བདག་ཅག་འཁོར་དང་བཅས་པའི་བར་ཆད་ཞི་བར་མཛད་དུ་གསོལ། ཞེས་བཀའ་བསྒོ་བྱའོ། །གཏོར་མ་འོག་མ་ལ་གཅིག་མནན་ལ། སྭ་བྷཱ་ཝས་སྦྱངས། སྟོང་པའི་ངང་ལས། ཨཱཿལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་བཅུད་ལྷ་དང་མིའི་ཞལ་ཟས་ཕུན་སུམ་ཚོགས་པར་བསམས་ལ། ཨོྂ་ཨཱཿཧཱུྃ་བརྗོད་པས་དམ་ཚིག་གི་བདུད་རྩིར་གྱུར། རང་གི་ཐུགས་ཀའི་ས་བོན་ལས་འོད་འཕྲོས་པས། རང་བཞིན་གྱི་གནས་ནས་ཡེ་ཤེས་ཀྱི་བདུད་རྩི་སྤྱན་དྲངས་ལ་དམ་ཚིག་གི་བདུད་རྩི་དང་གཉིས་སུ་མེད་པར་བསམ།

ཡང་རང་གི་ཐུགས་ཀའི་ས་བོན་ལས་འོད་འཕྲོས་པས། འགྲོ་བ་རིགས་དྲུག་ལྷག་པའི་ལྷར་བསམས་ལ། མདུན་གྱི་ནམ་མཁར་བྱོན་ནས། ལྗགས་རྡོ་རྗེའི་སྦུ་གུ་ཅན་གྱིས་གསོལ་བར་བསམས་ལ། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ན་ཨཏྱནུཔྟནྣ་ཏྭད་ཏ་ཨོཾ་ཨཱཿཧཱུྂ་ཕཊ་སྭཱ་ཧཱ། ཞེས་ལན་གསུམ་བརྗོད་པས་མཉེས་པར་བསམ། སྐབས་འདིར་དམ་པ་རྗེ་བཙུན་རིན་པོ་ཆེ། རྩ་བ་དང་བརྒྱུད་པའི་བླ་མ། ཡི་དམ་གྱི་ལྷ་ཚོགས། ཕྱོགས་བཅུ་དུས་གསུམ་རྣམ་པ་ཐམས་ཅད་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ། ཡེ་ཤེས་ཀྱི་ཆོས་སྐྱོང་བའི་སྲུང་མ་དཔའ་བོ་དང་རྣལ་འབྱོར་མ་དང༌། མཁའ་འགྲོའི་ཚོགས་ཆོས་ཉིད་ཀྱི་བདེན་པ་ལས་སྐྱེས་པ། ཡེ་ཤེས་ཀྱི་སྤྱན་ཅན་རྨད་དུ་བྱུང་བའི་ཐུགས་རྗེ་ཆེན་པོ་དང་ལྡན་པ་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་སུ་གསོལ། བཞེས་ནས་ཀྱང་བདག་དང་བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པའི་ཡེ་ཤེས་ལ་བར་དུ་གཅོད་པར་བྱེད་པའི་གཙོ་བྱས་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་མཛད་དུ་གསོལ། །ཞེས་བརྗོད་དོ། །གསོལ་བ་གདབ་ཅིང༌། བསྟོད་པ་བྱའོ། །ནང་གཏོར་རྫོགས། ཕྱིའི་གཏོར་མ་གཉིས་བཤམས་པ་ལ། སྐྱབས་འགྲོ་སེམས་བསྐྱེད་བསྡུས་པ་ཞིག་བྱ། རང་ཇོ་བོ་ཐུགས་རྗེ་ཆེན་པོར་བསྒོམ་ལ། ཨཱཿལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ལྷ་དང་མིའི་ཞལ་ཟས་ཕུན་སུམ་ཚོགས་པར་བསམས་ལ། ཨོཾ་ཨཱཿཧཱུྃ་གིས་དམ་ཚིག་བདུད་རྩིར་བསྒོམ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། །དེ་བཞིན་གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ། །དེ་བཞིན་གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། །དེ་བཞིན་གཤེགས་པ་འཇིགས་པ་ཐམས་ཅད་དང་ཡོངས་སུ་བྲལ་བ་ལ་ཕྱག་འཚལ་ལོ། །ཞེས་རེ་ལ་བརྗོད།

ན་མ་སརྦ་ཏ་ཐཱ་ག་ཏ་ཨ་བ་ལོ་ཀི་ཏེ་ཨོཾ་སམ་བྷ་ར་སམ་བྷ་ར་ཧཱུྂ། ཞེས་ལན་གསུམ་མམ་བདུན་བརྗོད། རང་སྤྱན་རས་གཟིགས་སུ་སྒོམ་པའི་ཕྱག་གཡས་པའི་མཐིལ་ནས། ཨཱཿདཀར་པོ་ལས་ཡེ་ཤེས་ཀྱི་བདུད་རྩི་བྱོན་ནས། དམ་ཚིག་གི་བདུད་རྩི་དང་འདྲེས་པར་བསམ་མོ། །ཕྱི་གཏོར་ཐམས་ཅད་ལ་བྱིན་རླབས་དེ་ལྟར་བྱའོ། །གཏོར་མ་དང་པོ་དེ་རང་གཞན་ཐམས་ཅད་ཀྱི་ལྷན་ཅིག་སྐྱེས་པའི་ལྷ་འདྲེ་ཐམས་ཅད་ལ་ཕུལ་ལ་བཀའ་བསྒོ་བྱའོ། །གཉིས་པ་ཀླུའི་རྒྱལ་པོ་སོག་མ་མེད་ལ་ཀླུ་ཆེན་པོ་བརྒྱད་ཀྱིས་བསྐོར་བ་ལ་ཕུལ། ཆར་ཆུ་དུས་སུ་འབབ་པ་དང༌། ལོ་ཐོག་རྟག་ཏུ་ལེགས་པའི་བཀའ་བསྒོ་བྱའོ། །གཉིས་མནན་ལ། གཅིག་ཀླུ་དང་ས་བདག་མ་ལུས་པ་ཐམས་ཅད་ལ་ཕུལ་ལ། ཀླུའི་ནད་དང་སྡུག་བསྔལ་ཐམས་ཅད་ཞི་བར་གྱུར་ཅིག་བྱའོ། །གཅིག་ཡུལ་དེའི་གཞི་བདག་ཐམས་ཅད་ལ་ཕུལ་ལ། འགལ་རྐྱེན་སྤོངས་ལ་མཐུན་རྐྱེན་སྒྲུབས་ཤིག་ཅེས་བྱའོ། །གཅིག་བཤམས་ལ་ཡི་དྭགས་ཀྱི་རྒྱལ་མོ་གཟི་བརྗིད་ཆེན་མོ་ལ། ཡི་དྭགས་ཐམས་ཅད་ཀྱིས་བསྐོར་བ་ལ་ཕུལ་ལ། བཀྲེས་སྐོམ་གྱི་སྡུག་བསྔལ་ཐམས་ཅད་ཞི་བར་གྱུར་ནས། བླ་ན་མེད་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག་བྱའོ། །གཅིག་མནན་ལ་སེམས་ཅན་ཐམས་ཅད་ལ་གནོད་པའི་བགེགས་དང༌། ལན་ཆགས་ཐམས་ཅད་ལ་ཕུལ་བས། ལན་ཆགས་ཐམས་ཅད་དང་བྲལ་ཞིང་བུ་ལོན་འཁོར་ནས། མྱུར་དུ་བླ་ན་མེད་པ་ཡང་དག་པ་བྱང་ཆུབ་རིན་པོ་ཆེ་ཐོབ་པར་གྱུར་ཅིག་བྱའོ། །བདག་གི་བསོད་ནམས་སྟོབས་དང་ནི། །དེ་བཞིན་གཤེགས་པའི་སྦྱིན་སྟོབས་དང༌། །ཆོས་ཀྱི་དབྱིངས་ཀྱི་སྟོབས་རྣམས་ཀྱིས། །སེམས་ཅན་རྣམས་ལ་ཕན་འདོགས་ཕྱིར། །དོན་རྣམས་གང་དག་བསམ་པ་ཀུན། །དེ་དག་ཐམས་ཅད་ཅི་རིགས་པར། །ཐོགས་པ་མེད་པར་འབྱུང་འགྱུར་ཤོག །ཆོས་རྣམས་ཐམས་ཅད་རྒྱུ་ལས་བྱུང༌། །དེ་རྒྱུ་དེ་བཞིན་གཤེགས་པས་གསུང༌། །རྒྱུ་ལ་འགོག་པ་གང་ཡིན་པ། །དགེ་སྦྱོང་ཆེན་པོས་འདི་སྐད་གསུང༌། །སྡིག་པ་ཅི་ཡང་མི་བྱ་ཞིང༌། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་དུལ། །འདི་ནི་སངས་རྒྱས་བསྟན་པ་ཡིན། །དེ་ལ་སོགས་པ་དང་ཡི་གེ་བརྒྱ་པ་བརྗོད།

གཏོར་མ་ཆ་བཅུའི་རིམ་པའོ། །གསོལ་བ་འདེབས་པ་ནི། དུས་གསུམ་གྱི་སངས་རྒྱས་ཐམས་ཅད་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། ཐུགས་རྗེ་དང་སྟོང་པ་རོ་མཉམ་པ་དྲི་མ་གསུམ་གྱིས་མ་གོས་པ་བླ་མ་དམ་པ་རྣམས་དང༌། ཡི་དམ་གྱི་ལྷ་ལ་སྐྱབས་སུ་མཆིའོ། །སྐྱབས་ཆེ་ལ་བྱིན་ཆགས་པ་ལྷ་ཇོ་བོ་དཀོན་མཆོག་གསུམ་ལ་སྐྱབས་སུ་མཆིའོ། །མཐུ་དང་ནུས་པ་ཕུན་སུམ་ཚོགས་ཤིང༌། བགེགས་དང་ལོག་འདྲེན་ཐམས་ཅད་ཞི་བར་མཛད་པའི་དམ་པ་ཡེ་ཤེས་ཆོས་སྐྱོང་བའི་སྲུང་མ་ཆེན་པོ་རྣམས་ཀྱིས། བསྲུང་བ་དང་སྐྱབས་པ་དང་བྱིན་གྱིས་བརླབས་པ་རྒྱ་ཆེན་པོ་མཛད་དུ་གསོལ། །ཞེས་པ་ལན་གསུམ་བརྗོད་དོ། །སངས་རྒྱས་ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ། །དགེ་འདུན་ལ་སྐྱབས་སུ་མཆིའོ། །བླ་མ་དམ་པ་རྣམས་དང་ཡི་དམ་གྱི་ལྷ་ལ་སྐྱབས་སུ་མཆིའོ། །བླ་མ་རིན་པོ་ཆེ་པས་དབུ་མཛད་པའི་བདག་ཅག་དཔོན་སློབ་གྲོགས་མཆེད་ཡོན་མཆོད་འཁོར་དང་བཅས་པ་རྣམས་ཀྱི་ལུས་ངག་ཡིད་གསུམ་གྱི་སྡིག་པ་དང་སྒྲིབ་པ་ཐམས་ཅད་དག་པར་བྱིན་གྱིས་བརླབ་ཏུ་གསོལ། ཚེའི་བར་དུ་གཅོད་པ་ཐམས་ཅད་ཞི་བར་མཛད་དུ་གསོལ། སྲོག་གི་བར་དུ་གཅོད་པ་ཐམས་ཅད་ཞི་བར་མཛད་དུ་གསོལ། ནད་དང་གནོད་པ་རྐྱེན་དང་བར་ཆད་མི་མཐུན་པའི་ཕྱོགས་ཐམས་ཅད་ཞི་བར་མཛད་དུ་གསོལ་ལོ། །ཞེས་ལན་བདུན་བརྗོད་དོ། །དམ་པ་རྗེ་བཙུན་རིན་པོ་ཆེ་རྩ་བ་དང་བརྒྱུད་པའི་བླ་མ་ཡི་དམ་གྱི་ལྷ་ཚོགས་ཕྱོགས་བཅུ་དུས་གསུམ་རྣམ་པ་ཐམས་ཅད་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཡེ་ཤེས་ཀྱི་ཆོས་སྐྱོང་བའི་སྲུང་མ་དཔའ་བོ་དང༌། རྣལ་འབྱོར་མ་དང༌། མཁའ་འགྲོའི་ཚོགས་ཐམས་ཅད་ཀྱིས་བདག་ཅག་གི་ལུས་ངག་ཡིད་གསུམ་ལ་བསྲུང་བ་དང༌། སྐྱབས་པ་དང་བྱིན་གྱིས་བརླབ་པ་རྒྱ་ཆེན་པོ་མཛད་དུ་གསོལ། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། འཇིག་རྟེན་གྱི་ཆོས་བརྒྱད།

འཁོར་བའི་རྒྱུ་བཞི། འབྲས་བུ་ཉན་ཐོས་དང་རང་སངས་རྒྱས་ཐམས་ཅད་དུ་སྨིན་པར་མི་འགྱུར་བར། བདག་དང་བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པའི་ཡེ་ཤེས་ལ་བར་དུ་གཅོད་པར་བྱེད་པ་མི་མཐུན་པའི་ཕྱོགས་ཐམས་ཅད་བསྒྲུབ་པའི་བདུད་རིགས་རྣམས་ཀྱིས་གཙོ་བྱས་པའི། ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །ཅེས་པ་ལན་གསུམ་བརྗོད་དོ། །བདག་གི་དགེ་བའི་རྩ་བ་འདིས། ལུས་ཀྱིས་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག ངག་གིས་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག ཡིད་ཀྱིས་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག ཉོན་མོངས་པ་འདོད་ཆགས་ཀྱི་བསམ་པ་མི་འབྱུང་བར་གྱུར་ཅིག ཞེ་སྡང་གི་བསམ་པ་མི་འབྱུང་བར་གྱུར་ཅིག གཏི་མུག་གི་བསམ་པ་མི་འབྱུང་བར་གྱུར་ཅིག ང་རྒྱལ་དང་ཕྲག་དོག་དང་རྙེད་པ་དང་བཀུར་སྟི་དང་གྲགས་པ་དང་སྙན་པ་དང་ཚེ་འདིའི་བསམ་པ་སྐད་ཅིག་ཀྱང་ཡིད་ལ་མི་འབྱུང་བར། བྱམས་པ་དང་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་རྣམ་གཉིས་ཀྱིས་རྒྱུད་ཡོངས་སུ་བརླན་ནས། ཡོངས་སུ་འཛིན་པའི་དགེ་བའི་བཤེས་གཉེན་ནམ་མཁའ་དང་མཉམ་པར་གྱུར་ནས། བདག་དང་སེམས་ཅན་ཐམས་ཅད་ཀྱི་དོན་དུ་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་གྱུར་ཅིག ལན་གཅིག་བརྗོད་དོ། ནམ་འཆིའི་བའི་ཚེ་ན་ཡང་དུས་མ་ཡིན་པར་འཆི་བ་མི་འབྱུང་བར་གྱུར་ཅིག གཤིས་ངན་དུ་འཆི་བ་མི་འབྱུང་བར་གྱུར་ཅིག མནར་གཅོད་ཀྱི་སྡུག་བསྔལ་མི་འབྱུང་བར་གྱུར་ཅིག འཆི་བ་ལ་དགའ་བ་དང་བཅས་བདེ་བ་དང་བཅས་སྤྲོ་བ་དང་བཅས་ལྟས་བཟང་པོ་དང་བཅས། སེམས་ཉིད་ཤིན་ཏུ་གསལ་བ་དང་བཅས། ཆོས་ཉིད་ཤིན་ཏུ་གསལ་བ་དང་འགྲོགས་ནས་ཚེ་འདིའི་འཆི་ཁའམ་བར་དོར་ཅིས་ཀྱང་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་གྱུར་ཅིག

དེ་དེ་ཁོ་ན་བཞིན་དུ་ཐོབ་པར་གྱུར་ཅིག གསོལ་འདེབས་སོ།། །།ཨུ་ཧུ་ལགས། བླ་མ་རྡོ་རྗེ་འཛིན་པ་ལ་སོགས་པའི་ཡི་དམ་གྱི་ལྷ་ཚོགས་དང༌། ཕྱོགས་བཅུ་དུས་གསུམ་རྣམ་པ་ཐམས་ཅད་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་དང་མཁན་པོ་དང༌། སློབ་དཔོན་དགེ་འདུན་བཙུན་པ་རྣམས་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་འཁོར་བ་ཐོག་མ་མེད་པ་ནས། མཐའ་མ་ད་ལྟ་ལ་ཐུག་གི་བར་དུ་ཉོན་མོངས་པ་འདོད་ཆགས་དང༌། ཞེ་སྡང་དང༌། གཏི་མུག་གི་དབང་གིས་ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བ་དང༌། མི་དགེ་བ་བཅུ་དང༌། མཚམས་མེད་པ་ལྔ་དང༌། དེ་དང་ཉེ་བ་ལྔའི་ལས་བགྱིས་པ་དང༌། སོ་སོའི་ཐར་པའི་སྡོམ་པ་དང་འགལ་བ་དང༌། བྱང་ཆུབ་སེམས་དཔའི་བསླབ་པ་ལས་འགལ་བ་དང༌། གསང་སྔགས་ཀྱི་དམ་ཚིག་དང་འགལ་བ་དང༌། དམ་པའི་ཆོས་སྤངས་པ་དང༌། འཕགས་པའི་དགེ་འདུན་ལ་སྐུར་པ་བཏབ་པ་དང༌། དཀོན་མཆོག་གསུམ་ལ་གནོད་པ་བགྱིས་པ་དང༌། མཁན་པོ་དང་སློབ་དཔོན་ལ་མ་གུས་པ་དང༌། ཕ་དང་མ་ལ་མ་གུས་པ་དང༌། གྲོགས་ཚངས་པར་མཚུངས་པར་སྤྱོད་པ་རྣམས་ལ་མ་གུས་ཤིང་མ་དད་པ་ལ་སོགས་མདོར་ན་མཐོ་རིས་དང་ཐར་པ་ཐམས་ཅད་མཁྱེན་པའི་གེགས་སུ་གྱུར་ཅིང༌། འཁོར་བ་ངན་སོང་གི་རྒྱུར་གྱུར་པ། ཉེས་པ་དང་ལྟུང་བའི་ཚོགས་ཅི་མཆིས་པ་ཐམས་ཅད་བླ་མ་དང་རྡོ་རྗེ་འཛིན་པ་ལ་སོགས་པ་ཡི་དམ་གྱི་ལྷ་དང༌། ཕྱོགས་བཅུ་དུས་གསུམ་རྣམ་པ་ཐམས་ཅད་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་དང༌། མཁན་པོ་དང་སློབ་དཔོན་དགེ་འདུན་བཙུན་པ་རྣམས་ཀྱི་སྤྱན་སྔར་མཐོལ་ལོ་བཤགས་སོ། །མི་འཆབ་བོ། མི་སྦེད་དོ། །དེ་ལྟར་མཐོལ་ཞིང་བཤགས་ན་ནི་བདག་བདེ་བ་ལ་རེག་པར་འགྱུར་གྱིས། མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ། །ལན་གསུམ་བྱའོ། །ཤེས་རབ་སྙིང་པོ་ཡི་གེ་དྲུག་པ་བསྔོ་བ་སྨོན་ལམ་ལ་སོགས་བྱའོ།།

།།དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །དང་པོ་གཏོར་མའི་རྒྱུ་བསྟན་པ་དང་གཅིག རྐྱེན་དང་གཉིས། ངོ་བོ་བསྟན་པ་དང་གསུམ། ངེས་ཚིག་བསྟན་པ་དང་བཞི། དབྱེ་བ་དང་ལྔ། དགོས་པ་དང་དྲུག དགོངས་པ་དང་བདུན། འབྲས་བུ་བསྟན་པ་དང་བརྒྱད་དོ། །དེ་ལ་གཏོར་མའི་རྒྱུ་ནི་སེམས་བསྐྱེད་བཟང་པོ། རྐྱེན་ནི་གུས་ཤིང་བརྩོན་པའོ། །ངོ་བོ་ནི་ལྷའི་སྐུ་ཕྱག་རྒྱ་ཆེན་པོར་གསལ་བའོ། །ངེས་ཚིག་ནི་འཛིན་ཆགས་མེད་པར་གཏོར་མ་ཀུན་ལ་ཁྱབ་པར་བསྔོ་བའོ། །དབྱེ་བ་ནི་ཕྱི་ནང་གསང་བ་ཟབ་མོ་མཐར་ཕྱིན་པ་དང་ལྔའོ། །དེ་ལ་ཕྱིའི་གཏོར་མ་མགྲོན་རིགས་རྣམ་པ་ལྔ་ལ་བསྔོ། ནང་གི་གཏོར་མ་ཡི་དམ་གྱི་ལྷ་ལ་བསྔོ། གསང་བའི་གཏོར་མ་ནི་དུས་གསུམ་བདེ་གཤེགས་དང༌། ཁམས་གསུམ་སེམས་ཅན་དང༌། བདག་ལ་སོགས་པ་ཐམས་ཅད་ལས་འོད་དུ་འཕྲོས་པ་མ་ལུས་པ་ལ་འབུལ། དེ་ནས་འགྲོ་བ་རིགས་དྲུག་ཡི་དམ་གྱི་ལྷར་བསམས་ལ། ཨ་ཀཱ་རོའི་སྔགས་ཀྱིས་འབུལ་ལོ། །དེའི་རྗེས་ལ་རིགས་དྲུག་ལྷན་ཅིག་སྐྱེས་པའི་ལྷ་འདྲེ་ལ་འབུལ་ཞིང་འོད་དུ་ཐིམ་སྟེ། མི་དམིགས་པའི་ཡེ་ཤེས་ཆེན་པོར་གསལ་བའོ། །གཏོར་མ་ཟབ་མོ་ནི་བདག་ལྷའི་སྐུ་ཕྱག་རྒྱ་ཆེན་པོར་བྱིན་གྱིས་བརླབ། གཏོར་མ་དང་ཁམས་གསུམ་སེམས་ཅན་གྱི་དུག་གསུམ་བདག་ལ་ཡེ་ཤེས་ཆེན་པོར་བྱིན་གྱིས་རླབས་ལ་གཏོར་མ་རང་ཉིད་ཀྱིས་བཟའོ། །བདག་མཆོད་ཀུན་མཉེས་ཐམས་ཅད་འགྲངས་བཞིན་དུ་གཏོར་མ་ཕ་རོལ་ཏུ་གཏོང་བ་མི་འགལ་ཟེར་བ་ཡང་ཡོད། མཐར་ཕྱིན་པའི་གཏོར་མ་ནི་ཆོས་ཀྱི་དབྱིངས་ལ་སེམས་ཉིད་ཡེ་ཤེས་ཐིམ་ནས། སྤྲོས་པ་ཐམས་ཅད་དང་བྲལ་ནས་ཀུན་ལས་མཐར་ཕྱིན་པའི་གཏོར་མའོ། །ཡང་གཏོར་མ་འདི་ལ་དབྱེ་ན་གསུམ་སྟེ་ཀུན་ཏུ་གཏོང་བ་དང༌། གཏོང་བ་ཆེན་པོ་དང༌། ཡོངས་སུ་གཏོང་བ་དང་གསུམ་མོ། །དེ་ལ་ཀུན་ཏུ་གཏོང་བ་ནི། ཁམས་གསུམ་ལ་བསྔོ་ཞིང་ཀུན་ཏུ་ཁྱབ་པའོ། །གཏོང་བ་ཆེན་པོ་ནི། བདག་གི་ཕུང་པོ་བཀྲོལ་ཞིང་གཏོང་མར་གཏོང་བའོ། །ཡོངས་སུ་གཏོང་བ་ནི་གཏོར་མ་བདག་ལ་བསྟིམ་པའོ། །གཏོར་མའི་དགོས་པ་ནི་བདག་དོན་ལྷུན་གྱིས་གྲུབ་པ་དང༌།

གཞན་དོན་མཐར་ཕྱིན་པའོ། །གཏོར་མའི་དགོངས་པ་ནི་སྣང་སྲིད་བདུད་རྩིས་གང་བའོ། །གཏོར་མའི་འབྲས་བུ་ནི་མངོན་པར་རྫོགས་པར་སངས་རྒྱས་པའོ། །ཕྱིའི་གཏོར་མ་ནི་སྐུ་གསུང་ཐུགས་ཀྱི་བདག་ཉིད་དུ་ཤེས་ནས་འབྲས་བུ་ཆུད་མི་ཟ་བའོ། །གཏོར་མ་འདོད་པའི་ཡོན་ཏན་ལྔར་བྱིན་གྱིས་བརླབས་ནས། སེམས་ཅན་ཐམས་ཅད་ཚིམ་པར་བྱས་པ་ནི་སྤྲུལ་པའི་སྐུའོ། །ལྷ་དང་བདག་གཉིས་སུ་མེད་པར་རྫོགས་པ་ཆེན་པོ་ཉིད་དུ་གསལ་བ་ནི་ལོངས་སྤྱོད་རྫོགས་པའི་སྐུའོ། །གཏོར་མ་འདི་དམིགས་པ་མེད་པས་ཀུན་ལ་ཁྱབ་པ་ནི་ཆོས་ཀྱི་སྐུར་གསལ་བའོ། །གཏོར་མ་གཏོང་ཐབས་རྣམ་པ་གསུམ་ལས། སྔགས་དང་ཕྱག་རྒྱ་ཏིང་ངེ་འཛིན་གྱིས་བཏང་བ་དང༌། ཆོ་ག་ལས་བྱང་གཞུང་གི་སྒོ་ནས་བཏང་བ་དང༌། ཅི་འབྱོར་དད་པའི་སྒོ་ནས་བཏང་བ་དང་གསུམ་མོ། །གཏོར་སྤྱིའི་འགྲེལ་ཆུང་ངོ༌།། །། 

༧༡༠༽ ༄། །གཏོར་མ་ཆ་བཅུའི་གདམས་ངག གཏོར་མ་ཆ་བཅུ་འདི་དོན་གསུམ་སྟེ། སྔོན་དུ་འགྲོ་བ་དམ་ཚིག་གི་ཆོས་དྲུག་དང༌། དངོས་གཞི་ཆོས་བདུན་དང༌། རྗེས་ཀྱི་ཆོས་དྲུག་གོ། །དང་པོ་སྣོད་ཀྱི་དམ་ཚིག་གི་རྟེན་འབྲེལ་ཡིན་པས་རིན་པོ་ཆེའི་སྣོད་གས་ཆག་མེད་པ་ལ་བྱའོ། །མོས་གུས་ཀྱི་དམ་ཚིག་ནི་སྟེགས་བུ་བརྟན་པར་བྱས་པ་ལ་བཞག་གོ། །བཀོད་པ་རྒྱན་གྱི་དམ་ཚིག་ནི་ཡ་ཡོ་མེད་པར་བྱས་ལ་བཞག ཕྱིར་བཅོས་ན་བར་ཆོད་འབྱུང་བའི་ཕྱིར་རོ། །ཆུས་བཀང་བའི་དམ་ཚིག་ནི། བོད་འབྱོར་བ་ཆུང་བས་ཟན་གྱིས་མི་ཁེངས་པས་ཡི་དྭགས་ཚན་གཅིག་རྔོ་མི་ཁེངས་པར་བྱིས་པ་དང་འདྲ་སྟེ་འཁེང་པའི་ཕྱིར་རོ། །རྩར་སྣོད་སྟོང་པ་མི་བཞག་པའི་དམ་ཚིག་ནི་དེར་ཡང་གཏོར་མ་འོང་དུ་རེ་བའི་ཕྱིར་རོ། །མྱུར་དུ་བྱིན་གྱིས་རླབས་པའི་དམ་ཚིག་ནི་བར་ཆད་མི་འོང་བའི་ཕྱིར་རོ། །དངོས་གཞིའི་ཆོས་བདུན་ལ། དང་པོ་སྐྱབས་འགྲོ་སེམས་བསྐྱེད་མ་བྱས་ན་བྱིན་རླབས་མི་འབྱུང་ངོ། །ཕྱོགས་བཅུའི་སངས་རྒྱས་སྤྱན་མ་དྲངས་ཞིང་མཆོད་པ་མ་ཕུལ་ན་སྡུག་བསྔལ་ལས་མི་གྲོལ། ཚད་མེད་པ་བཞི་མ་བསྒོམས་ན། སེམས་ཅན་ལ་ཕན་མི་ཐོགས། དེ་བཞིན་གཤེགས་པ་བཞི་ལ་ཕྱག་མ་འཚལ་ན་གཏོར་མ་བྱིན་གྱིས་མི་རླབས་སོ། །ཡིག་འབྲུ་གསུམ་གྱིས་བྱིན་གྱིས་མ་རླབས་ན་འདོད་པའི་ཡོན་ཏན་ལྔ་ལ་ས་བོན་མེད། འོད་ཟེར་རྣམ་པར་རྒྱལ་བའི་སྔགས་མ་བཟླས་ན་མང་པོ་མི་འཕེལ། ཨ་ཀཱ་རོས་མ་བསྔོས་ན་སོ་སོར་མི་འཐོབ་པའི་སྐྱོན་ཡོད། མཇུག་གི་ཆོས་དྲུག་ནི། བདེན་པ་བདར་ཞིང་ཆོས་བཤད་མ་བྱས་ན་རྒྱུད་མི་གྲོལ། རྒྱུད་མ་གྲོལ་ན་གནོད་པ་བྱེད་དུ་འོང་བའི་སྐྱོན་ཡོད། བདུན་རྣམ་དག་མ་བྱས་ན་ཚོགས་མ་རྫོགས་པའི་སྐྱོན་ཡོད། ལ་འུར་མ་དྲངས་ན་ཡི་དྭགས་ལ་ལ་རྔམས་པས་ཁོང་ཁྲོ་བའི་སྐྱོན་ཡོད། དྲི་མ་གོས་ན་ཆོས་སྐྱོང་མི་འཁོར་བའི་སྐྱོན་ཡོད། སྣོད་མ་བཤལ་ན་ཡི་དྭགས་ངན་པ་ལ་ལའི་སྐལ་བ་འཆད་པའི་སྐྱོན་ཡོད།

གཏོར་སྣཽད་ཁ་མ་སྦུབ་ན་ཕྱིན་ཆད་ཤོམ་དུ་རེ་ནས་ཁོ་ཐག་མི་ཆོད་པའི་སྐྱོན་ཡོད། གཏོར་མའི་གདམས་པ། བླ་མ་རིན་པོ་ཆེའི་ཞལ་གྱི་གདམས་པའོ། ཡང་གཏོར་མ་བརྒྱ་རྩ་བྱེད་ན་ཆ་བཅུ་ལོགས་སུ་བྱས་ལ། བརྒྱ་པོ་ལན་ཆགས་དང་གནོད་བྱེད་ལ་འབུལ་བའམ། ཡང་ན་བཅུ་ཚན་རེ་རེ་ནས་ཆ་བཅུ་ལྟར་འབུལ་བའམ་གཅིག་གནོད་བྱེད་ལ་འབུལ་ལོ། །མདོ་གཏོར་ལ་འབྱུང་པོ་ཐམས་ཅད་པའི་སྔགས་ཨ་ཀཱ་རོས་འབུལ་ལོ། །གཏོར་མ་ཆ་བཅུའི་གདམས་པ་རྫོགས་སོ།། །། ༧༡༡༽ ༄། །གདམས་ངག་ཀུ་སཱ་ལིའི་ཚོགས་གསོག། །།ན་མོ་གུ་རུ་བླ་མ་རིན་པོ་ཆེའི་ཞལ་ནས། ང་དང་བདག་ཏུ་འཛིན་པ་སྤོང་བའི་ཐབས་ཁྱད་པར་དུ་འཕགས་པ། བླ་མ་དམ་པའི་ཐུགས་དགོངས་བྱང་ཆུབ་ཀྱི་སེམས་དང་མཐུན་པ། ཀུ་སཱ་ལིའི་ཚོགས་གསོག་འདི་ཡིན་ཏེ། དེ་ཡང་དང་པོ་བྱང་ཆུབ་མཆོག་ཏུ་སེམས་བསྐྱེད། དང་པོ་རང་གི་ལུས་དང་རིག་པ་སོ་སོར་ཕྱེ་ནས་རིག་པ་རང་གི་ཡི་དམ་ལྷར་བསམས་པའི་ཕྱག་གཡས་པ་ཤེལ་གྱི་གྲི་བསྣམས་པས། རང་གི་ལུས་སྨིན་མཚམས་ནས་མདུད་སྒོའི་བར་དུ་བཅད་ལ། མི་མགོའི་སྒྱེད་པུ་གསུམ་གྱི་སྟེང་དུ་ཀ་པ་ལའི་ཁར་བཞག་པར་བསམ་མོ། །དེ་སྟོང་གསུམ་ཙམ་དུ་ཆེ་བའི་ནང་དུ། རང་གི་ལུས་བཅུག་པར་བསམས་ལ། ངག་ཏུ་ཨོཾ་ཨཱཿཧཱུྃ་ལན་གསུམ་བརྗོད་པས། ཟག་པ་མེད་པའི་བདུད་རྩིར་གྱུར་པ་ལ། རང་ཉིད་ལྷག་པའི་ལྷར་གྱུར་པར་བསམས་ལ། དེའི་ཕྱག་གི་ཐོད་པས་བཅུས་པས། དམྱལ་བའི་འཇིག་རྟེན་ཐམས་ཅད་ལ་གཏོར་བས། ལྷའི་གཞལ་ཡས་ཁང་ཕུན་སུམ་ཚོགས་པར་བསམ། བཅུད་ཀྱི་དམྱལ་བའི་སེམས་ཅན་རྣམས་ལ་གཏོར་བས། དེ་ཐམས་ཅད་ཡི་དམ་གྱི་ལྷར་གྱུར་པར་བསམ། དེ་བཞིན་དུ་ཡི་དྭགས་དང༌། དུད་འགྲོ་དང༌། མི་དང༌། ལྷ་མ་ཡིན་དང༌། ལྷའི་སྣོད་བཅུད་ཐམས་ཅད་ལ་གཏོར་བས་སྣོད་བཅུད་ཐམས་ཅད་གོང་ལྟར་ཡི་དམ་གྱི་ལྷ་དང༌། དེ་བཞིན་གཤེགས་པའི་གཞལ་ཡས་ཁང་ཕུན་སུམ་ཚོགས་པར་བསམ་མོ། །དེ་ནས་ཡང་རང་ཉིད་ཀྱིས་བདུད་རྩི་གཅུས་ནས། ཐམས་ཅད་རང་ཉིད་ཡི་དམ་ལྷར་གྱུར་པ་རྣམས་ལ།

བདུད་རྩི་དེ་རྣམས་དྲངས་པས། དེ་རྣམས་དགྱེས་ཤིང་མཉེས་པར་བསམ་མོ། །དགེ་བའི་རྩ་བ་བྱང་ཆུབ་ཏུ་བསྔོ། །དེ་ལྟར་བྱས་པས་དམ་ཚིག་ཆག་ཉམས་ཐམས་ཅད་སྐོང་པ་དང༌། ཡོན་ཏན་གྱི་ཚོགས་ཐམས་ཅད་གོང་ནས་གོང་དུ་འཕེལ་བར་འགྱུར་བ་ལ་སོགས་འདི་ལ་ནན་ཏན་བྱེད་པ་གལ་ཆེ་གསུངས།། ཡང་བླ་མ་རིན་པོ་ཆེའི་ཞལ་སྔ་ནས་ཀུ་སཱ་ལིའི་ཚོགས་གསོག་འདི་ཤིན་ཏུ་ཟབ་པས་ཉམས་སུ་ལེན་པ་གལ་ཆེ་བ་ཡིན་གསུངས། འོ་ན་ཇི་ལྟར་ཉམས་སུ་ལེན་སྙམ་ན། སྭ་བྷཱ་ཝའི་སྔགས་ཀྱིས་སྟོང་པ་ཉིད་དུ་བསྒོམ། དེའི་ངང་ལ་རང་ཉིད་ཀྱི་བེམ་རིག་གཉིས་ཤག་གིས་ཕྱེ་ནས། རིག་པ་དེ་རྗེ་བཙུན་རྡོ་རྗེ་རྣལ་འབྱོར་མ་ཝལ་གྱིས་བསྒོམ། དེ་ལྟར་སྒོམ་པའི་མདུན་དུ། བེམ་པོ་གཅེར་བུར་ཡོད་པར་བསམ། དེ་ནས་རྡོ་རྗེ་རྣལ་འབྱོར་མར་ཕྱག་གཡས་ན་ཆུ་གྲི་སྣོན་པོ་བསྣམས་པས། བེམ་པོ་དེའི་སྨིན་མཚམས་ལྟག་པའི་སྒོའི་བར་དུ་ཚུར་རྦད་ཀྱིས་བཅད་ནས་མདུན་དུ་ཀཾ་ཡོངས་སུ་གྱུར་པ་ལས། ཐོད་སྐམ་གྱི་སྒྱེད་པུ་གསུམ་བསམ། དེའི་སྟེང་དུ་ཐོད་པ་དེ་ཕྱི་དཀར་ལ་ནང་དམར་བ་ཡངས་ཤིང་རྒྱ་ཆེ་བ་སྟོང་གསུམ་ཙམ་བློས་འཁྱུད་ཚད་ཀྱི་ཆེ་བ་ཞིག་ཏུ་བསྒོམ། དེའི་ནང་དུ་རང་ཉིད་ཀྱི་བེམ་པོ་དེ་ཡོད་པར་བསམས་ལ། སྭ་བྷཱ་ཝའི་སྔགས་ཀྱིས་སྟོང་པར་བསམ། དེ་ནས་རླུང་མེ་སྦུད་སྦར་གྱིས་དྲི་མ་དག་པར་བྱས་ལ། ངག་ཏུ་ཨོཾ་ཨཱཿ་ཧཱུྃ་ཞེས་བརྗོད་པས་དམ་ཚིག་གི་བདུད་རྩིར་དམར་ལྟེམ་གྱིས་ཞུ་བར་བསམ། དེའི་རྗེས་ལ་ཛཿཧཱུྂ་བཾ་ཧོཿཞེས་བརྗོད་པས་ཡེ་ཤེས་ཀྱི་བདུད་རྩི་དཀར་ལྟེམ་གྱིས་ཞུ་བར་བསམ། ཡང་ཨོཾ་ཨཱཿཧཱུྃ་ཛཿཧཱུྃ་བཾ་ཧོཿཞེས་བརྗོད་པས། དམ་ཚིག་གི་བདུད་རྩི་དང་ཡེ་ཤེས་ཀྱི་བདུད་རྩི་གཉིས་དབྱེ་བ་མེད་པ་དཀར་ལ་དམར་བའི་མདངས་ཆགས་པར་བསམ། དེ་ནས་རང་ཉིད་ཀྱི་ཕྱག་གིས་ཀཱ་པ་ལའི་བདུད་རྩི་དེ་ལ་བཅུས་ནས། དམྱལ་བའི་ཕྱི་སྣོད་ཀྱི་འཇིག་རྟེན་ལ་གཏོར་བས། ཉེས་པའི་སྐྱོན་ཐམས་ཅད་དག་ནས་འོག་མིན་དུ་གྱུར་པར་བསམ།

ཡང་ཀཱ་པ་ལ་གང་བཅུས་ནས་དམྱལ་བའི་ནང་བཅུད་ཀྱི་སེམས་ཅན་ཐམས་ཅད་ལ་གཏོར་བས་དེ་རྣམས་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་དང་སྡིག་པ་ཐམས་ཅད་དག་ནས་རྡོ་རྗེ་རྣལ་འབྱོར་མར་གྱུར་པར་བསམ། དེ་བཞིན་དུ་ཡི་དྭགས་དང༌། དུད་འགྲོ་དང༌། མི་དང་ལྷ་མ་ཡིན་དང༌། ལྷའི་བར་དུ་རིམ་གྱིས་ཕྱི་སྣོད་ཀྱི་འཇིག་རྟེན་ལ་བདུད་རྩི་ཀཱ་པ་ལ་རེ་རེ་གཏོར་བས་ཉེས་སྐྱོན་ཐམས་ཅད་དག་ནས་འོག་མིན་དུ་གྱུར་པར་བསམ། ནང་བཅུད་ཀྱི་སེམས་ཅན་ཐམས་ཅད་ལ་ཡང་རིམ་གྱིས་བདུད་རྩི་ཀཱ་པ་ལ་རེ་རེ་གཏོར་བས་ལས་དང་ཉོན་མོངས་པ་ཤེས་བྱའི་སྒྲིབ་པ་དང་སྡིག་པ་དག་ནས་རྡོ་རྗེ་རྣལ་འབྱོར་མར་གྱུར། མདུན་གྱི་ནམ་མཁའ་ལ་བླ་མ་ཡི་དམ་དཔའ་བོ་མཁའ་འགྲོ་དཀོན་མཆོག་ཆོས་སྐྱོང་དང་བཅས་པ་ཀྲོང་ངེར་བཞུགས་པར་བསམས་ལ། ཨ་ཀཱ་རོ་མུ་ཁཾ་གྱི་སྔགས་བརྗོད་པས། དེ་རྣམས་ཀྱི་ལྗགས་རྡོ་རྗེའི་སྦུ་གུས་བདུད་རྩི་ལ་ཟུག་ནས་གསོལ་བས་མཉེས་ཤིང་ཚིམ་པར་བསམ། དེ་ནས་བཛྲ་མུཿཞེས་བརྗོད་པས། གཤེགས་སུ་གསོལ། ཕྱག་རྒྱ་ཆེན་པོའི་ངང་ལ་ལྷན་གྱིས་མཉམ་པར་བཞག རྗེས་དགེ་བའི་རྩ་བ་བསྔོ་བ་བྱ། དེ་ལྟར་ཐུན་བཞིར་ཉམས་སུ་བླང་ན་ཚོགས་རྫོགས་པ་དང་བར་ཆད་ཞི་བར་འོང༌། དེ་ཡང་རྡོ་རྗེའི་ལུས་འཕང་སེམས་མེད་པར་བཏང་བས་བསོད་ནམས་དང་ཡེ་ཤེས་ཀྱི་ཚོགས་ཟུང་འཇུག་ཏུ་རྫོགས་པ་ཡིན། ལུས་ལ་འཛིན་ཆགས་མེད་ཅིང་བདག་གིར་མ་བྱས་པས་མི་དང་མི་མ་ཡིན་པའི་བར་ཆད་ཀྱི་གླགས་མི་རྙེད་དེ། བྱད་ཁ། ཕུར་ཁ། ཟོར་ཁ། མེ་དགྲ་རླུང་དགྲ་ལ་སོགས་པ་གང་གིས་ཀྱང་མི་ཚུགས། དེས་ན་དུས་རྒྱུན་དུ་བྱེད་པ་མ་བྱུང་ཡང་སྲོད་ཐོ་རངས་ཀྱི་དུས་སུ་དམ་བཅའ་བྱས་ནས་ཐུན་རེ་ཅིས་ཀྱང་ཉམས་སུ་ལེན་དགོས་པ་ལགས་པས། དེ་ལྟར་ཐུགས་ཀྱི་དཀྱིལ་དུ་བཞག་ནས་ཉམས་སུ་ལེན་པར་ཞུ་གསུང༌།། །། ༧༡༢༽ ༄། །རྗེ་བཙུན་རྡོ་རྗེ་རྣལ་འབྱོར་མའི་སྒོ་ནས་འགྲོ་བ་གཞན་དབང་དུ་སྡུད་པའི་མན་ངག ཡང་བླ་མ་རིན་པོ་ཆེའི་ཞལ་ནས།

རྗེ་བཙུན་རྡོ་རྗེ་རྣལ་འབྱོར་མའི་སྒོ་ནས་འགྲོ་བ་གཞན་དབང་དུ་སྡུད་པ་འདི་ཤིན་ཏུ་ཟབ་པ་ཡིན། དེ་ཡང་ཆོས་རྗེ་རིན་པོ་ཆེ་གདན་ས་འདིར་བཞུགས་པའི་དུས་སུ། འབྲི་ཆུང་བ་བྱ་བའི་སློབ་མ་ཞིག་ཡོད་པ་དང༌། ལྷ་དགྲ་ཙྭ་རི་བ་གཉིས་འཁོན་ནས། འབྲི་ཆུང་བས་གསོད་སྡིགས་མང་པོ་བྱས་པས། ཙྭ་རི་བ་ཞེད་ནས་ཆོས་རྗེའི་སྤྱན་སྔར་བྱོན་ནས། ཁྱོད་ཀྱི་སློབ་མ་མི་རྒོད་འདིས་གསོད་པར་འདུག གདམས་ངག་འདྲ་ཡོད་ན་ཞུ་ཟེར་བ་ལ། གདམས་ངག་འདི་གནང་ནས་ཁོང་གིས་བསྒྲུབས་པས་ཞག་འགའ་སོང་བ་དང༌། ནང་ཅིག་འབྲི་ཆུང་བས་ཇ་ཕྱེ་འདམ་ཟེ་བཟུང་ནས། སྒོ་ཏུག་ཏུག་བརྡུང་དུ་བྱུང༌། སྒོ་མ་ཕྱེ་ནས་སུ་ཡིན་གསུངས་པས། ང་ཡིན་སྒོ་ཕྱེ་དང་ཐུགས་རྗེ་ནི་ཆུང་ན་ཟེར་སྐད། མི་རྒོད་འདིས་གསོད་དོགས་ཀྱང་ཨེ་ཡོད་སྙམ་པ་ལ། སྒོ་ཕྱེ་བ་ལ་ནང་དུ་བྱུང་ནས་ཐུགས་རྗེ་རེ་ཆུང་ན་ཆོས་ཤིག་ཀྱང་ཞུ། ཇ་འདི་ཡང་སྐོལ་ནས་གསོལ་བར་ཞུ་ཟེར་བ་ལ་ཐུགས་དགོངས་ལ། མི་རྒོད་འདིས་གསོད་དོགས་ཡོད་པས། མདུན་ལ་ཆོས་འབྲེལ་ཞིག་བྱེད་དགོས་སྙམ་ནས། ཆོས་སྐྱོང་གི་མངོན་རྟོགས་ཤིག་བཤད། ད་གཟོད་ཇ་དེ་སྐོལ་ནས་ཁོང་རང་རྣམ་གཉིས་གསོལ། ཕྱིས་འབྲི་ཆུང་བ་ཡུལ་དུ་སོང་ནས། འབུལ་བ་ཞིག་བསྐུར་ནས་བྱུང་བ་ལ། ཆོས་རྗེ་ཁོའི་བླ་མ་ཡིན་པ་ལ་ཇ་ཁ་ཚོ་སྲབ་བོ་ཞིག་བསྐུར་ནས་འདུག ལྷ་དགྲ་ཙྭ་རི་བ་ལ། ཕའི་བུ་མེས་ཀྱི་ཚོ་རྣལ་འབྱོར་གྱི་དབང་ཕྱུག་ལྷ་དགྲ་ཙྭ་རི་བ་ལ་ཇ་སྡུམ་ཞིག་འབུལ་ཟེར་ནས་ཇ་སིག་མགོ་ཆག་ཙམ་ཞིག་ལ་ཇ་སྒམ་དུ་མིང་བཏགས་ནས་འདུག་པ་ལ། ཆོས་རྗེའི་ཐུགས་དགོངས་ལ་འདི་ང་རང་གིས་ལེན་དགོངས་པ་བྱུང་གསུང་སྐད། འོ་ན་དེ་ལྟ་བུའི་གདམས་ངག་དེ་གང་ཡིན་སྙམ་ན། འདི་ལ་ཞག་བདུན་མཚམས་བྱེད་དགོས་པས། དེའི་བར་གྱི་ཆུ་མེ་ཤིང་ལ་སོགས་པ་མཁོ་བའི་ཡོ་བྱད་སྒོ་ན་ཕྱིར་མི་རེག་པར་བྱས། ཞག་བདུན་མཚམས་དམ་པར་བྱ། དབུ་རྒྱན་གྱི་སིན་དྷུ་ར་ཡིན་ངེས་པ་སྐྱོན་མེད་པ་ཐུན་གཅིག་བྱ།

ཙཱ་རིའི་ཀོབ་རྩ་འདྲ་བ་དེས་མི་ཡོང་གསུང༌། དེ་ནས་སིན་དྷུ་ར་དེ་ལག་པའི་མཐིལ་དུ་གཡོན་པའི་སྲིན་ལག་གིས་རང་ཉིད་ཀྱི་སྨིན་མཚམས་སུ་གཡུང་དྲུང་གཡོན་སྐོར་ཞིག་བྲི། སེམས་བསྐྱེད་དེ་ལུས་ཡི་དམ་གྱི་ལྷ་རྡོ་རྗེ་རྣལ་འབྱོར་མར་ཝལ་གྱིས་བསྒོམ། རང་ཉིད་རྗེ་བཙུན་མར་བསྒོམ་པའི་མདུན་དུ། དབང་དུ་སྡུད་པའི་གང་ཟག་དེ་ལུས་གོས་དང་བྲལ་ནས་གཅེར་བུར་ཡོད་པར་བསམ། དེ་ནས་རང་ཉིད་ཀྱི་སྨིན་མཚམས་ཀྱི་གཡུང་དྲུང་དེ་གཡོན་སྐོར་དུ་སྒ་ར་ར་འཁོར་ནས་དབང་དུ་བསྡུད་རྒྱུ་དེའི་སྨིན་མཚམས་ན་ཕར་ཤར་གྱིས་བྱོན་ནས་གཡོན་སྐོར་དུ་སྒ་ར་ར་འཁོར་བར་བསམ། དེ་ལྟར་གཡུང་དྲུང་དེ་རང་ཉིད་དང༌། དབང་དུ་བསྡུད་རྒྱུ་གཉིས་ཀྱི་སྨིན་མཚམས་ན་རེས་ཕར་ཤར་ཤར་བྱོན་ནས་སྒ་ར་ར་འཁོར་བར་བསམ། རེས་ཚུར་ཤར་ཤར་བྱོན་ནས་སྒ་ར་ར་འཁོར་བར་རྩེ་གཅིག་ཏུ་བསྒོམ། དེ་ནས་དེས་སྐྱོ་བའི་ཐུན་འཇོག་ཁའི་དུས་སུ། རང་ཉིད་ཀྱི་སྨིན་མཚམས་ནས་ཕར་འབྱོན་པ་དེ་ཇེ་ཉུང་ལ་བཏང༌། དབང་དུ་སྡུད་རྒྱུའི་སྨིན་མཚམས་ནས་གཡུང་དྲུང་ཚུར་འབྱོན་པ་དེ་ཇེ་མང་ཇེ་མང་ལ་བཏང་ལ་ཐུན་མཚམས་འཇོག་པའི་དུས་སུ་དབང་དུ་བསྡུད་བྱའི་གང་ཟག་དེ་ཁོ་རང་གི་སྨིན་མཚམས་ཀྱི་གཡུང་དྲུང་དེ་ལ་ཡར་ཐིམ་ནས། གཡུང་དྲུང་དེ་རང་གི་སྨིན་མཚམས་སུ་ཚུར་ཤར་གྱིས་བྱོན་ནས་གཡོན་སྐོར་དུ་སྒ་ར་ར་འཁོར། དེ་ནས་གཡུང་དྲུང་དེ་རང་ཉིད་ཀྱི་ལྟེ་བའི་འོག་ཁོང་པའི་ནང་སྤུ་མཚམས་ཀྱི་ཐད་སོ་ན་མར་ལ་ཐིམ་ནས་སྒ་ར་ར་འཁོར་བར་བསམ། ཡང་རེས་འགའ་ནི་ལྟེ་བའི་འོག་མར་བྱོན་ནས་མཚལ་གྱི་ཁུ་བ་ལྟར་དམར་ལྟེམ་མེར་ཡོད་པར་བསམ། རང་དེ་གང་གསལ་བར་སྒོམ་པས་ཆོག་པ་ཡིན། དེའི་ངང་ལ་ཕྱག་རྒྱ་ཆེན་པོ་ལ་ལྷན་གྱིས་མཉམ་པར་བཞག་རྗེས་དགེ་བའི་རྩ་བ་བསྔོ་བ་བྱ། དེ་ལྟར་གཤའ་མར་ཉམས་སུ་བླངས་ན་ཞག་བདུན་གྱི་ནང་དུ་འགྲུབ་ངེས་པ་ཡིན། དེས་ན་རྗེ་བཙུན་མའི་སྒོ་ནས་འགྲོ་བ་གཞན་དབང་དུ་སྡུད་པ་འདི་ཤིན་ཏུ་ཟབ་པ་ཡིན།

རང་གི་སྲོག་ཐོག་ཏུ་བྱུང་བའམ་སངས་རྒྱས་ཀྱི་བསྟན་པའི་ཆེད་མ་གཏོགས་པ་རྒྱུ་མཚན་ཆེ་ཆུང་བར་ལ་བྱེད་པའི་ཁ་ན་ཡང་མེད། རང་གི་སློབ་མ་སྙིང་འདྲ་བ་མ་གཏོགས་པ་གར་ཐོད་ཐོད་དུ་བཤད་མི་བཏུབ་པས། དེ་ལྟར་ཐུགས་ཀྱི་དལ་དུ་བཞག་ནས་ཉམས་སུ་ལེན་པར་ཞུ་གསུང༌།། །། ༧༡༣༽ ༄། །བསྲུང་འཁོར་ཕྱག་མདུད་རྟེན་འབྲེལ་མའི་གདམས་པ།། སྐྱོབ་པ་མཉམ་མེད་སྐྱབས་ཀྱི་མཆོག་དམ་པ། །རྡོ་རྗེ་འཆང་དངོས་རྒྱལ་བ་འབྲི་གུང་པ། །སྐྱབས་གནས་དམ་པ་དེ་ལ་གུས་བཏུད་ནས། །ཕྱི་ནང་གསང་བ་རྟེན་འབྲེལ་ཟབ་མོ་རྣམས། །དཔག་མེད་འགྲོ་ལ་ཕན་ཕྱིར་བྲི་བར་བྱ། །དེ་ལ་འདིར་རྗེ་རིན་པོ་ཆེན་པོ་ཆེས་མཐའ་ཡས་པའི་གདུལ་བྱ་སྐྱོང་བའི་དུས་སུ་ཁ་ཅིག་ལ་རྫས་དང༌། ཁ་ཅིག་ལ་རླུང་དང༌། ཁ་ཅིག་ལ་ནང་ཡིད་ཀྱི་འགྱུ་བ་སོགས་ཀྱིས་མཛད་པ་ལས། འདི་ནི་བསྲུང་མདུད་ལ་བརྟེན་ནས་རྟེན་འབྲེལ་གྱི་སེམས་ཅན་རྣམས་ལ་ཕན་པ་སྒྲུབ་པ་ཡིན་ལ། དེ་ལ་ཡང༌། ཕྱི་དང་ནང་དང་གསང་བ་གསུམ་ལས། ཕྱི་རྫས་ནི་དར་སྣ་གཙང་མ་ཁ་དོག་སྣ་ལྔ་ལས། གསང་བ་ནི། ནམ་དུས་ལ་བབ་དུས་རླུང་གཡོན་ནས་རྒྱུ་བའི་དུས་ཤིས་པ་ཡིན་ནོ། །ནང་ནི་བསྲུང་མདུད་བྱེད་པའི་ཚེ་ནི། རང་གི་ཤེས་རྒྱུད་འདི་ལ་དུག་ལྔའི་རྟོག་པ་གང་སྐྱེས་པ་དེ་དང་མཐུན་པའི་གདོན་རིགས་ངོས་བཟུང་བ་དང༌། དེ་ཉིད་ཉམས་ལེན་དུ་བྱེད་པ་ལ། ཐོག་མར་བྱང་ཆུབ་མཆོག་ཏུ་སེམས་བསྐྱེད། རང་ཉིད་ལྷག་པའི་ལྷར་བསྐྱེད། བླ་མ་སྤྱི་གཙུག་ཏུ་གསལ་བཏབ། ཡུལ་དང་ཡུལ་ཅན་ཐམས་ཅད་ཕྱག་རྒྱ་ཆེན་པོར་བསྒོམ་ཞིང༌། དམིགས་བྱ་ལ་ཆེད་དུ་བསྲེ་བ་བྱེད་ནས། དམིགས་པ་གསལ་གདབ་པ་ནི་ཉམས་ལེན་གྱི་མཆོག་ཡིན། དེ་ནས་བསྲུང་མདུད་ཀྱི་ངོ་བོ་མཁའ་འགྲོ་མར་བསྐྱེད་ལ། ཡི་དམ་གྱི་རྩ་སྔགས་ཀྱིས་གདབ་ཅིང་དམིགས་པ་རྩེ་གཅིག་ཏུ་མདུད་པ་གསུམ་བྱས་པས། ཤེས་པ་དང་ཏིང་ངེ་འཛིན་གསལ་བ་དང༌། མདུད་པ་འགྲིམ་ན་ཕན་ཐོགས་པ་ཡིན་པས། རྗེས་བསྔོ་བས་རྒྱས་གདབ་ནས་བདག་མེད་པར་བཞག་པར་བྱའོ། །གལ་ཏེ་མ་འགྲིམས་ན་གང་ལ་རྟོག་པ་ཤས་ཆེ་བ་དེ་ལ་ཆེད་དུ་ཆོས་ལྔ་པོ་དེས་ཤས་གང་ཆེ་ལ་གཏད་ནས་བསྒོམ་པ་ནི་དམིགས་པ་གསལ་བར་བྱའོ། །འདི་ནི་སྔོན་རྗེ་རིན་པོ་ཆེས་ཀྱང༌།

རྟེན་འབྲེལ་འདི་ལྟར་དུ་མཛད་པ་ལས། རྗེ་སྤྱན་སྔས་ཕྱག་ལེན་དུ་གཏབ། ཁྱད་པར་དུ་རྒྱལ་བ་གཅུང་རིན་པོ་ཆེ་ལ་མཁའ་འགྲོ་མས་གཏེར་སྒྲོམ་ན་ཕུལ་ཞིང༌། རྗེས་སུ་སྤྱན་སྔ་རིན་པོ་ཆེའི་གསུང་དང་བསྟུན་པས་ཀྱང་གཅིག་པར་བྱུང་ནས། བླ་མ་རི་ཁྲོད་པ་ཟོ་བོ་བ་ལ་སོགས་པ་ལ་གནང༌། ཚོགས་པ་སྐྱོང་བའི་དུས་སུ་ཡང་ང་འབུ་བླ་མ་རིན་པོ་ཆེའི་རྟེན་འབྲེལ་མདུད་པ་འདི་གཅིག་པུས་ཀྱང་སེམས་ཅན་མང་པོ་ལ་ཕན་བདེ་དང་མཐུན་ཕྱོགས་ཀྱི་འཕྲིན་ལས་ཆེན་པོ་འབྱུང་བ་ཡིན་པས། དེ་གལ་ཆེན་པོའི་དུས་མ་ཡིན་པ་གང་རུང་དུ་མ་བྱེད་གསུང་ནས། བཀའི་རྒྱས་བཏབ་ནས་གནང་བའི་ཟབ་ཆོས་ཡིན་གསུངས་སོ།། །། ༧༡༤༽ ༄། །རྗེ་ནཱ་རོ་པའི་ལམ་སྲུང་དར་མདུད་མ་སོགས་སྲུང་མདུད་ཀྱི་མན་ངག། ཡང་བླ་མ་རིན་པོ་ཆེའི་ཞལ་ནས། ཆོས་རྗེ་ཡབ་སྲས་ཀྱི་ཕྱག་བཞེས་དར་མདུད་འདི་ཤིན་ཏུ་ཟབ་པ་ཡིན། དེ་ལ་དར་རམ་བསྲུང་སྐུད་གང་ཡིན་དེ། སྭ་བྷཱ་ཝས་མི་དམིགས་པར་བྱས་ལ། དེའི་དཀྱིལ་དུ་མདུད་པ་གཅིག་བྱས། དེ་ཤཱཀྱའི་རྒྱལ་པོ་བཅོམ་ལྡན་འདས་སུ་བསྐྱེད། རང་བཞིན་གྱི་གནས་ནས་དེ་ལྟ་བུ་ཞིག་སྤྱན་དྲངས་ལ་བསྟིམ། ཡིད་ཀྱིས་མཆོད་པ་འབུལ། ཡང་མདུད་པ་གསུམ་མ་བྱེད་ན་བཅོམ་ལྡན་འདས་ཀྱི་གཡས་སུ་མདུད་པ་གཅིག་བྱས་ལ་བྱམས་མགོན་དུ་བསྐྱེད། གཡོན་དུ་མདུད་པ་གཅིག་བྱས་ལ་དེ་འཇམ་དབྱངས་སུ་བསྐྱེད། མདུད་པ་ལྔ་མ་བྱེད་ན། སྔ་མ་དེ་རྣམས་ཀྱི་སྟེང་དུ་གཡོན་དུ་མདུད་པ་ཞིག་བྱ། མི་གཡོ་བར་བསྐྱེད། གཡས་སུ་མདུད་པ་གཅིག་བྱ། དེ་གསང་བདག་ཏུ་བསྐྱེད། མདུད་བདུན་མ་བྱེད་ན་ཡང་དེའི་གཡོན་དུ་མདུད་པ་གཅིག་བྱས་ལ། དེ་དཔལ་ལྡན་མོར་བསྐྱེད། ཡང་གཡས་སུ་མདུད་པ་གཅིག་བྱ། དེ་དཔལ་ནག་པོ་ཆེན་པོར་བསྐྱེད། དེ་ནས་རང་བཞིན་གྱི་གནས་ནས་བསྐྱེད་པ་ཇི་ལྟ་བུ་སྤྱན་དྲངས་པ་ལ་སོ་སོར་བསྟིམ། ཡིད་ཀྱི་ཡན་ལག་བདུན་པ་བསྡུས་པ་རེ་དབུལ། རྗེ་བཙུན་མ་སྒྲོལ་མའི་སྒོ་ནས་སྒྲོལ་བར་འདོད་ན་དར་ལྗང་གུ་ཐོང་ཆ་གཅིག་ཚགས་བྱ།

སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་རྗེ་བཙུན་མ་སྒྲོལ་མའི་སྒོ་ནས་བཙོན་འགྲོལ་བའི་ཆོ་ག་བྱ་སྙམ་དུ་བསམ། རང་ཉིད་ཀྱང་རྗེ་བཙུན་མ་སྒྲོལ་མར་ཝལ་གྱིས་བསྒོམ། དར་ཐོང་ག་དེ་ལག་པ་གཡོན་པའི་མཐེ་བོང་དང༌། སྲིན་ལག་གི་བར་དམར་ཁྲིད་ལྟར་མདུད་པ་ཉིས་བརྩེགས་ཤིག་བྱས་ལ་གྱེན་དུ་འཐེན། མདུད་པ་དེ་རྗེ་བཙུན་མ་འཕགས་མ་སྐུ་མདོག་ལྗང་གུ་རིན་པོ་ཆེའི་རྒྱན་གྱིས་བརྒྱན་པ། ཞབས་ཕྱེད་ཀྲུང་དུ་བཞུགས་པ། ཕྱག་སྐྱབས་སྦྱིན་དང་མཆོད་སྦྱིན་གྱི་ཕྱག་རྒྱ་མཛད་ཅིང་ཨུཏྤ་ལ་བསྣམས་པ། བཙོན་དང་འཇིགས་པ་ཐམས་ཅད་ལས་སྐྱོབ་པར་མཛད་པ་དེ་ལྟ་བུ་ཞིག་ཝལ་གྱིས་བསྒོམ། དེ་ནས་རང་བཞིན་གྱི་གནས་ནས་དེ་ལྟ་བུ་ཞིག་སྤྱན་དྲངས་ལ་བསྟིམ། ཡིད་ཀྱིས་མཆོད་པ་ཕུལ་ལ་ངག་ཏུ་རྗེ་བཙུན་མ་འཕགས་མ་སྒྲོལ་མ་འཇིགས་པ་ཐམས་ཅད་ལས་སྐྱོབ་པར་མཛད་མ། ཐུགས་རྗེ་ཆེན་མོ་དང་ལྡན་མ། ཆེ་གེ་འདི་བཙོན་གྱི་འཇིགས་པ་ལས་བསྐྱབ་པར་མཛད་དུ་གསོལ་ཞེས་གསོལ་བ་གདབ། དེ་ནས་བསྲུང་བ་དེ་ས་རྗེན་ལ་མི་བཞག་པར་བཙོན་པ་དེ་ལ་བཏགས་པས་མྱུར་དུ་ཐར་པ་ཡིན་གསུངས།། ཡང་ལམ་བསྲུངས་ཀྱི་དར་མདུད་ནི། དར་ཐོང་ཆ་ཞིག་ལ་ལག་པ་གཡོན་པའི་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་མཐེ་བོང་གི་རྒྱབ་ནས་དཀྲིས་ལ། མཛུབ་མོ་དང་གུང་མོ་གཉིས་ཀྱི་ནང་སྲིན་ལག་གི་ཕྱི་ནས་མཐེའུ་ཆུང་གི་བར་ན་ཚུར་ལ་དྲངས་ལ། སྣེ་མོ་གཉིས་རྩ་སྒོར་འོང་བ། མདོར་ན་ཕྱག་ལེན་ལྟར་བྱས་ལ། སེམས་བསྐྱེད་ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ནས་ལྕགས་ཀྱི་སྒྲོམ་ཁ་གདང་ངེ་བ་ཞིག་བསྒོམ། དེའི་ནང་དུ་ཕྱོགས་གར་འགྲོ་བའི་ཡུལ་དེ་ཚུན་ཆད་ཀྱི་ལམ་གྱི་དགྲ་ཆོམ་རྐུན་གནོད་བྱེད་ཐམས་ཅད་ཧྲིལ་གྱིས་ཆུད་པར་བསམ། དེ་ནས་མཐེ་འོང་ངོས་ཀྱི་དར་གྱི་སྣེ་མོ་དེ་སྲིན་ལག་ངོས་ཀྱི་སྣེ་མོའི་ཕྱི་ནས་ནང་དུ་དཀྲིས་ནས་མདུད་པས། ལྕགས་ཀྱི་སྒྲོམ་བུ་ཁ་རྦད་ཀྱིས་བཅད་པར་བསམས་ནས་དེ་ཉིད་རྡོ་རྗེ་ཐལ་མོའི་བར་དུ་དྲིལ།

རྡོ་རྗེ་བསྡམས་པའི་ཕྱག་རྒྱ་བསྡམས་པས་ལྕགས་ཀྱི་སྒོ་ང་སྐྱ་ཧྲིལ་ལེ་བ་ཞིག་ཏུ་གྱུར་ནས་ལམ་གྱི་དགྲ་དང་ཆོམ་རྐུན་གནོད་བྱེད་ཐམས་ཅད་གར་ཡང་ཐར་ས་མེད་པར་བསམས་ལ་བསྲུང་བ་དེ་འགྲོ་དཔོན་ལ་སོགས་པ་གཅིག་ལ་བཏགས་པས་འགྲོ་མཁན་དེ་ལམ་གྱི་འཇིགས་པས་གཏན་ནས་མི་ཚུགས་ཏེ། འདི་ནཱ་རོ་པའི་ལམ་བསྲུང་དར་མདུད་བྱ་བ་ཤིན་ཏུ་ཟབ་པ་ཡིན་གསུངས།། རྟའི་བསྲུང་བ་ནི། དཀྱིལ་དུ་མདུད་པ་གཅིག་བྱ། དེ་ཐུབ་པ་མི་བསྐྱོད་པར་བསྐྱེད། མདོར་མདུད་པ་གཅིག་བྱ། དེ་དཔལ་རྟ་མགྲིན་དུ་བསྐྱེད་ལ་ཡེ་ཤེས་པ་བསྟིམ་པ་ལ་སོགས་པ་གོང་དང་འདྲ། ཕྱུགས་མའི་བསྲུང་བ་ནི་དཀྱིལ་གྱི་མདུད་པ་ལ་བཅོམ་ལྡན་འདས་བསྐྱེད། མདོའི་མདུད་པ་ལ་སརྦ་ཤ་བ་རི་བསྐྱེད། ཡེ་ཤེས་པ་བསྟིམ། མཆོད་པ་དབུལ་རྟ་ཕྱུགས་ཀྱི་བསྲུང་བ་འདི་ཡོད་ཚད་ལ་མ་ཐེབ་ན་ཁུ་རྫིའི་ཞོལ་བུ་ལ་བཏགས་ན་ཆོག་པ་ཡིན། ལར་ཕྲན་ཚེགས་འདི་ལྟ་བུ་རྣམས་ཀྱང་ཤིན་ཏུ་ཟབ་པ་ལགས་པས་དེ་ལྟར་ཐུགས་ལ་བཞག་པར་ཞུ་ཉམས་སུ་ལེན་པར་ཞུ།།། །།ཡང་བླ་མ་རིན་པོ་ཆེའི་ཞལ་ནས། སྤྱན་སྔའི་ཆོས་ཐམས་ཅད་དགེ་འདུན་ལ་མ་གསུངས་པ་མེད་སྙམ་པའི་ཐུགས་དགོངས་བྱུང་བའི་དུས་སུ་ནམ་མཁའ་ན་ཚུར་ལ་སྒྲ་གྲགས་ནས། ཟབ་པའི་ཕྱག་རྒྱ་བཞི་པོ་ནི། །ད་དུང་སུ་ལའང་བསྟན་པ་མེད། བྱ་བ་གསུངས་སྐད། དེ་ནས་ཕྱག་རྒྱ་བཞིའི་ཆོས་རྒྱས་པར་གསུངས། དེ་ལ་ཕྱག་རྒྱ་བཞི་ནི། ངེས་པར་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། ཉོན་མོངས་པ་སྤོང་བའི་ཚུལ་ཁྲིམས་དང༌། ཚད་མེད་པའི་སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས། དབང་རྣམ་པར་དག་པ་ལས་བྱུང་བའི་བསྐྱེད་རྫོགས་རྣམ་པ་གཉིས་ཡིན། དེ་ལ་ལས་ཀྱི་ཕྱག་རྒྱ་དང༌། ཆོས་ཀྱི་ཕྱག་རྒྱ་དང༌། དམ་ཚིག་གི་ཕྱག་རྒྱ་དང༌། ཕྱག་རྒྱ་ཆེན་པོ་བྱ་བ་དེ་ལྟར་དུ་འོང་བ་ལགས། དེས་ན་ངེས་པར་དཀོན་མཆོག་གསུམ་ལ་སྐྱབས་སུ་འགྲོ་བ་བྱ་བ་དེ། དོན་དཀོན་མཆོག་གསུམ་རིན་པོ་ཆེ་རྣམ་པ་གསུམ་ལ་བློ་ཁེལ་དགོས་པ་ཡིན།

དེ་ལ་ཡང་ང་ཅི་ཤེས་ཁྱོད་དེ་ཤེས་ཀྱི་ཚུལ་དུ་བློ་ཁེལ་བའི་དུས་སུ་ནད་གནོད་པ་ཐམས་ཅད་ཞི་བ་དང༌། མི་མཐུན་པའི་ཕྱོགས་བར་དུ་གཅོད་པ་ཐམས་ཅད་བཟློག་པ་ལ་སོགས་པ་ཕན་ཡོན་དཔག་ཏུ་མེད་པ་ཐམས་ཅད་དེས་འོང་བ་ཡིན་གསུངས། དེ་གང་ལྟ་བུ་ཡིན་སྙམ་པར་སོང་ན། སྔོན་དགེ་བའི་བཤེས་གཉེན་ཁམས་པ་ལུང་པ་ལ་ཁམས་གཞི་བྱུང་བར་སྣང༌། དེའི་དུས་སུ་ཉེ་གནས་ཀྱི་སློབ་དཔོན་མཚམས་གཅོད་དགོས་པར་སྣང་ཞུས་པས། ང་འདི་ཕན་ནའང་སྐྱབས་སུ་འགྲོ་བས་ཕན་མི་ཕན་ན་སྐྱབས་སུ་འགྲོ་བས་མི་ཕན་གསུངས་ནས་ཞག་བདུན་ལ་སྐྱབས་སུ་འགྲོ་བ་མཛད་པས། སྐུ་ཁམས་དེ་ལྟར་དྭངས་པ་ཡིན་གསུངས། གཞན་ཡང་དགེ་བའི་བཤེས་གཉེན་ཡེར་པ་ཞང་བཙུན་དང་དགེ་བཤེས་འཇོང་ལ་སོགས་པའི་གཏམ་རྒྱུད་གསུངས། སྤྱིར་བསྲུང་བའི་འཁོར་ལོས་མི་མཐུན་པའི་རྐྱེན་དང་བར་ཆད་ཐམས་ཅད་བཟློག་པ་དེ་ཡང་སྐྱབས་སུ་འགྲོ་བ་ཁྱད་པར་དུ་བྱེད་དགོས་པ་ཡིན་གསུངས། དེ་ལ་མེ་རིས་མེ་ལྷ་མི་ཐུབ་པ་དང༌། མདའི་དྲ་བས་འབྱུང་པོ་མི་ཐུབ་པ་ཡིན། དེ་ཡང་སྐྱབས་སུ་འགྲོ་བ་ཁྱད་པར་དུ་མ་བྱས་པས་ལན་པ་ཡིན། སྐྱབས་སུ་འགྲོ་བ་ཁྱད་པར་དུ་བྱས་ན་ཡེ་ཤེས་ཀྱི་མེ་དང་ཡེ་ཤེས་ཀྱི་མདའ་དང་ཡེ་ཤེས་ཀྱི་རྡོ་རྗེའི་རྭ་བར་འོང་ནས་མི་ཐུབ་པའི་དོན་མེད། རྐྱེན་དང་བར་ཆད་བསྲུང་བ་དང་བཟློག་པར་འོང་བ་ཡིན། དེ་ལྟར་སྐྱབས་སུ་སོང་བས་སྡིག་པ་དང་སྒྲིབ་པ་ཐམས་ཅད་འདག་པ་ལ་སོགས་ཕན་ཡོན་དཔག་ཏུ་མེད་པ་འབྱུང་བ་དེ། སངས་རྒྱས་དེ་ལས་དང་ཉོན་མོངས་དང་བྲལ་བའི་སྐུ་ཡིན་པས། དེ་ལ་སྐྱབས་སུ་སོང་བས་དེ་ལྟར་དུ་འོང་བ་ཡིན། ཆོས་དེ་འགྲོ་བའི་ཐབས་ཡིན་པས་དེ་ལྟར་དུ་འོང་བ་ཡིན། དགེ་འདུན་དེའི་ཐབས་ལ་ཞུགས་པ་ཡིན་པས་དེ་ལ་སྐྱབས་སུ་སོང་བའི་དུས་སུ་ཕན་ཡོན་དེ་རྣམས་འབྱུང་བ་ཡིན། དེ་ལ་ཉོན་མོངས་པ་སྤོང་བའི་ཚུལ་ཁྲིམས་རིན་པོ་ཆེས་ལུས་ངག་ཡིད་གསུམ་གྱི་སྐྱོན་བསྡམས་པས། ཉོན་མོངས་པ་ཐམས་ཅད་སྤོང་ལ་སྡུག་བསྔལ་ལས་གྲོལ་བ་ཡིན་པས།

ཀུན་ཏུ་བསྡམས་པའི་སྐྱེས་བུ་ནི། །སྡུག་བསྔལ་ཀུན་ལས་ངེས་པར་གྲོལ། །གསུངས་པས། དེས་ན་རྒྱུ་ཉོན་མོངས་པ་དེ་ཚུལ་ཁྲིམས་རིན་པོ་ཆེས་སྤངས་པའི་དུས་སུ་འབྲས་བུ་ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་སྤོང་བ་དང་འདག་པར་འོང་བ་ཡིན། ཚད་མེད་པའི་སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས་བྱ་བ་དེ། ཚུལ་ཁྲིམས་རིན་པོ་ཆེ་ལ་གཅེས་སྤྲས་སུ་བྱས་ནས་མིག་གི་འབྲས་བུ་ལྟར་བསྲུང་བའི་དུས་སུ། གསང་བའི་རྟེན་འབྲེལ་འགྲིག་ནས་ནང་དུ་བྱང་ཆུབ་ཀྱི་སེམས་སྟོབས་རྒྱས་པའི་གནད་ཀྱིས་བྱང་ཆུབ་ཀྱི་སེམས་ཚད་མེད་པ་དེ་ལྟ་བུ་སྐྱེ་བ་ཡིན། དེ་ལྟར་སྐྱེས་པས་དེ་ལ་དྲན་པ་རྒྱུན་བསྲིངས་ནས་གནད་དུ་བསྣུན་པས། བྱང་ཆུབ་ཀྱི་སེམས་དེའི་རང་བཞིན་གྱི་སྐུར་གྲུབ་ནས་འོང་བ་ཡིན། དེ་ལྟར་བྱུང་བའི་དུས་སུ་སྐྱོན་ཐམས་ཅད་འདག་པ་དང་ཡོན་ཏན་ཐམས་ཅད་རྫོགས་ནས་རྫོགས་པའི་བྱང་ཆུབ་ཏུ་སངས་རྒྱས་པ་དེ་ཡང་བྱང་ཆུབ་ཀྱི་སེམས་ལས་བྱུང་བ་ཡིན། དེ་ནས་དབང་རྣམ་པར་དག་པ་ལས་བྱུང་བའི་བསྐྱེད་རྫོགས་རྣམ་པ་གཉིས་ཀྱི་དབང་དུ་བྱས། ནར་སོང་ན་དབང་བཞི་སྔོན་དུ་སོང་ནས་དེ་སྦྱིན་པར་བྱས། དེ་ནས་བསྐྱེད་རྫོགས་རྣམ་པ་གཉིས་སྒོམ་པ་ནི། བསྐྱེད་པའི་རིམ་པ་བྱང་ཆུབ་པ་རྣམ་པ་ལྔ་བསྐྱེད་པ་དང༌། རྡོ་རྗེ་བཞིའི་རིམ་པས་ཇི་ལྟར་བསྐྱེད་པ་ལ་སོགས་པ་དེ་རྣམས་བསྐྱེད་པའི་རིམ་པར་འོང་བ་ཡིན། དེ་ནས་ཆོས་ཐམས་ཅད་ལ་ཕྱག་རྒྱ་བཞིའི་ནང་དུ་མ་འདུས་པ་མེད་པ་ཡིན། དེས་ན་རྒྱལ་པོའི་བཀའ་བརྟགས་ཀྱི་ཕྱག་རྒྱ་ལས་གང་གིས་ཀྱང་འདའ་བར་མི་ནུས་པ་དང་འདྲ་བར་ཆོས་ཐམས་ཅད་ཕྱག་རྒྱ་བཞི་ལས་མི་འདའ་བ་ཡིན། དེ་ལ་ཀུ་སཱ་ལིའི་སྒོམ་ཆེན་པས་ཉམས་སུ་བླངས་པའི་སྟེང་དུ་ཚུར་ལ་འདྲིལ་ཤེས་དགོས་པ་ཡིན། དེ་ལ་ཚུར་བསྡུས་པར་སོང་ན་ཏིང་ངེ་འཛིན་གཅིག་ལ་ཡང་ཕྱག་རྒྱ་བཞི་ཚང་བ་ཡིན། དེས་ན་གཏུམ་མོ་བསྒོམ་པ་ལ་མཚོན་ན་ཡང༌། གཏུམ་མོ་བསྒོམ་པ་དེ་ལས་ཀྱི་ཕྱག་རྒྱ།

གསང་བ་རྟེན་འབྲེལ་རྩ་རླུང་གི་སྟོབས་རྒྱས་ནས། ལུས་ལ་བདེ་བ་སྐྱེས་པ་དེ་ཆོས་ཀྱི་ཕྱག་རྒྱ། བདེ་བ་ལས་མི་འདའ་བ་དམ་ཚིག་གི་ཕྱག་རྒྱ། བདེ་བ་དེ་ལ་བརྟེན་ནས་མི་རྟོག་པ་སྐྱེས་པ་ཕྱག་རྒྱ་ཆེན་པོ་བྱ་བ་ཡིན། དེ་ནས་སྐད་ཅིག་མ་གཅིག་གི་དངོས་པོ་གཅིག་ལ་ཡང་ཕྱག་རྒྱ་བཞི་ཚང་བ་ཡིན། དེ་བཞིན་དུ་འོང་བ་ཡིན་པ་ནི། ཕྱག་རྒྱ་བཞིའི་རྒྱས་གདབ་པ་ཡིན། དེ་ལྟར་ཤེས་པར་བྱས་ནས་དུས་རྒྱུན་ཆད་མེད་པར་ཉམས་སུ་ལེན་པ་དང་གནད་དུ་བསྣུན་པས་སྐྱོན་འདག་པ་དང་ཡོན་ཏན་རྫོགས་པ་ལ་ཚེགས་མེད་པ་ཡིན། དེ་ལྟར་སྤྱི་སྒོས་བྱེ་བྲག་ཐམས་ཅད་ལ་ཉམས་སུ་ལེན་པར་ཞུ་འཚལ། མགོན་པོ་དེ་ཡི་ཞལ་གྱི་གདམས་པ་རྣམས། །ཅུང་ཟད་བདག་གིས་ཡི་གེར་བྲིས་པ་ལས། །དཔའ་བོ་མཁའ་འགྲོའི་ཚོགས་རྣམས་མ་མཉེས་ན། །ཐུགས་རྗེ་ཆེན་པོས་བརྩེར་དགོངས་བཟོད་པར་གསོལ། །འདི་བྲིས་དགེ་བ་དྲི་མེད་ཕྱག་ཆེན་གྱིས། །བདག་སོགས་ནམ་མཁའ་མཉམ་པའི་འགྲོ་རྣམས་ཀྱིས། །མ་རིག་མུན་པའི་ཚོགས་རྣམས་རབ་བསལ་ནས། །མཁྱེན་གཉིས་ཉི་མའི་དཀྱིལ་འཁོར་རྒྱས་པར་ཤོག །ཤུ་བྷཾ།། །། 

༧༡༥༽ ༄། །བདུད་བཞིའི་ངོ་བཟློག་གི་གདམས་པ་ཟབ་མོ།། བླ་མ་དམ་པ་རྣམས་ལ་ཕྱག་འཚལ་ལོ། །བླ་མ་ཆེན་པོ་ནཱ་རོ་པའི་གདམས་པ་ལ། བསྐྱེད་རྫོགས་གཉིས་ཉམས་སུ་ལེན་པའི་རྣལ་འབྱོར་པས་བདུད་བཞི་མ་བཟློག་ན། བདུད་ཀྱིས་བར་དུ་གཅོད་པས། དེ་ལ་ལྷའི་བུ་བདུད། ཡི་དམ་གྱི་ལྷ་ཞལ་སྟོན་པ་ལྟ་བུ་དང༌། སྔགས་ཀྱི་ནུས་པ་བསྐྱེད་ནས། ང་རྒྱལ་ཆེར་འཇུག་པ་དང༌། གློ་བུར་དུ་བསོད་ནམས་དང༌། ལོངས་སྤྱོད་འཕེལ་བ་དང༌། གཡེང་དུ་འཇུག་པ་ལ་སོགས་པ་ཐབས་སྣ་ཚོགས་བྱེད་དོ། །དེ་བཟློག་པའི་ཐབས་ནི། བདུད་ངོས་བཟུང་བ་དང༌། ཕྱག་རྒྱ་ཆེན་པོའི་དོན་དྲན་པར་བྱ་བ་དང༌། བར་གཅོད་ཡིན་པར་ཤེས་པར་བྱའོ། །ཉོན་མོངས་པའི་བདུད་ནི། འདོད་ཆགས་མེ་ལྟར་འབར་བ་ལྟ་བུ་དང༌། ཞེ་སྡང་རྡོ་རྗེ་སློབ་དཔོན་གསོད་པ་ལྟ་བུ་དང༌། གཏི་མུག་དང༌། ང་རྒྱལ། ཕྲག་དོག་ཆེར་འཇུག་པའོ། །དེ་བཟློག་པའི་ཐབས་ནི། རབ་ཕྱག་རྒྱ་ཆེན་པོས་བཟློག འབྲིང་སྣང་བ་ལྷའི་འཁོར་ལོས་བཟློག ཐ་མ་སེམས་ཅན་ཐམས་ཅད་མར་ཤེས་པས་བཟློག་གོ། །དེ་ལ་ལྷའི་འཁོར་ལོས་བཟློག་ཐབས་ནི། ཁང་པ་རླུང་མ་ལོག་པ་ཞིག་ཏུ། ཤར་དུ་སྐར་ཁུང་གཏོད་ལ། ཉི་ཟེར་གྱི་སྣ་ལ་ནུབ་ཏུ། དཔལ་དགྱེས་པ་རྡོ་རྗེ་ལྷ་དགུའམ། ཡི་དམ་གང་ཡིན་པའི་ཐང་ཀ་ཞིག་བཀྲམ་ལ། ཉི་ཟེར་ཐང་ཀ་ལ་ཕོག་པས། མདུན་དུ་མེ་ལོང་ཞིག་ཕྱར་བ་ལ། གཟུགས་བརྙན་ཤར་བ་དང༌། ལྷའི་ཁ་དོག་དང་ཕྱག་མཚན་ལ་ལྟས་ལ་བརྟག་ཡག་བྱ། མིག་བཙུམས་ནས་ཀྱང་བརྟག །ཡང་ཉིན་ཕྱེད་ལྷོ་ཕྱོགས། ཕྱི་དྲོ་ནུབ་ཕྱོགས་སུ་དེ་ལྟར་བྱས་ལ། བསྐྱེད་རིམ་བསྒོམ་པར་བྱ། གཽམས་པ་དང་ཕྱི་སྣོད་འཇིག་རྟེན་གཞལ་ཡས་ཁང༌། ནང་བཅུད་ལྷ་དང་ལྷ་མོར་མཐོང་ཙམ་ན། ཉོན་མོངས་པའི་བདུད་དེས་ཟློག་གོ། །འཆི་བདག་གི་བདུད་ཟློག་པའི་ཐབས་ནི། འཆི་བདག་གི་གྲོང་ཁྱེར་གཞོམ་པར་བྱ་སྟེ། དེ་ལ་མི་དང་མི་མ་ཡིན་པའི་གནོད་པ་གཉིས་ལས། དང་པོ་མིའི་གནོད་པ་བཟློག་པར་བྱེད་པ་ནི། ནུབ་མོ་ཉལ་ཁར་ཡི་དམ་དུ་བསྒོམས་ལ།

དེ་འོད་དུ་ཞུ་བ་ལས། ཐོད་པ་དཀར་ཡོ་གེ་འདུག་པ་ཞིག་ཏུ་བསམ། དེའི་ནང་དུ་ཤེས་པའི་ངོ་བོ་ཧཱུྂ་ཞིག་ཏུ་བསམ། ཤེས་པ་དེ་ལ་གཏད་ལ་ཉལ་ལོ། །ནང་པར་ལངས་པའི་དུས་སུ། ཧཱུྂ་བྱས་པ་ཙམ་གྱིས་ལམ་གྱིས་ཡི་དམ་གྱི་ལྷར་བསྐྱེད་ལ། གཡས་པའི་ལག་མཐིལ་དུ་དྲི་ཆུ་བླུག་ལ། གཡོན་པའི་སྲིན་ལག་གིས་ཐིག་ལེ་རེ་རེ་བྱས་ལ། ཧཱུྂ་བྱས་པས་མེ་རབ་ཏུ་འབར་བ་རེ་རེར་གྱུར་པར་བསམ། གཉིས་པ་མི་མ་ཡིན་པའི་གནོད་པ་བཟློག་པ་ནི། །ཉལ་ཁར་ཡི་དམ་ལྷར་བསྒོམས་ལ། དེ་འོད་དུ་ཞུ་བ་ལས་ཁ་ཊྭཱཾ་ག་རྩ་བ་རྡོ་རྗེ་རྒྱ་གྲམ་གྱི་རྩ་བ་ཧཱུྂ་གིས་མཚན་པར་བསམས་ལ། དེ་ལ་སེམས་གཏད་ལ་ཉལ། ནང་པར་ཧཱུྂ་ཟེར་གོང་དང་འདྲ། འཆི་བདག་གི་བདུད་དེས་བཟློག་གོ། །དེས་མ་བཟློག་ན། འཆི་རྟགས་བྱུང་ན་འཕོ་བ་བྱས་ཏེ། རང་གི་ལྟེ་བར་ཆོས་འབྱུང་ཟུར་གསུམ་པའི་ནང་དུ། །པདྨ་དམར་པོ་འདབ་མ་བརྒྱད་པའི་སྟེང་དུ་ལྷ་མོ་སྐུ་མདོག་སྔོ་སངས་ཞལ་གཅིག་ཕྱག་གཉིས། གཡས་གྲི་གུག གཡོན་ཐོད་པ་བསྣམས་པ་ཞིག་ཏུ་བསྐྱེད་ལ། སྟེང་རླུང་མནན། འོག་རླུང་ཐོན་པའི་དུས་སུ། བཏེག་བཏེག་པར་བྱེད་པར་བསམས་ལ་སྦྱང་ངོ༌། །འཆི་ཁར་ཕྱིན་པ་དང༌། ཐུགས་ཀའི་ས་བོན་ལས་འོད་འཕྲོས་པས་ཡི་དམ་གྱི་ལྷ་སྤྱན་དྲངས་ལ། ཚོགས་ཡན་ལག་བདུན་པ་བསགས་ལ། བདག་ཡི་དམ་ལྷའི་གོ་འཕང་ཐོབ་པར་གྱུར་ཅིག །ཅེས་གསོལ་བ་བཏབ་ལ། དེ་ནས་རླུང་ཐེན་པས། ལྷ་མོའི་ཐུགས་ཀར་ཕྱིན། ཐུགས་ཀ་ནས་ཡི་དམ་ལྷའི་ཐུགས་ཀར་ཐིམ་པར་བསམ་མོ། །ཡང་ན་སྣ་བུག་ནས་ཕར་ཐིམ་པར་བསམ་མོ། །ཕུང་པོའི་བདུད་བཟློག་པ་ནི། སྣང་བ་སྒྱུ་མར་རྟོགས་ན་རྨི་ལམ་དུ་རྨི་ལམ་ཟིན། རྨི་ལམ་དུ་རྨི་ལམ་ཟིན་ན། བར་དོར་བར་དོ་ཟིན། བར་དོར་བར་དོ་ཟིན་ན་འཁོར་བར་མི་འཁོར། འཁོར་བར་མི་འཁོར་ཙ་ན་སྐྱེ་རྒ་ན་འཆིའི་སྡུག་བསྔལ་མེད་དོ། །དེའི་དུས་སུ་ཕུང་པོའི་བདུད་ཟློག་པའོ། །བདུད་ལས་རྣམ་རྒྱལ་གྱི་གདམས་ངག་རྫོགས་སོ།། །། ༧༡༦༽ ༄། །རྡོ་རྗེ་མཁའ་འགྲོ་མའི་སྒྲུབ་ཐབས།།

ན་མོ་རཏྣ་གུ་རུ། རྡོ་རྗེ་མཁའ་འགྲོ་མའི་སྒྲུབ་ཐབས། མཁའ་འགྲོ་མ་དཔག་ཏུ་མེད་པ་འབྱོན་པའི་རྒྱུ་ནི། རང་ལ་ཉོན་མོངས་པ་རྣམ་རྟོག་དང༌། འདོད་ཆགས་སྐྱེས་པའི་དུས་ན་དེ་བོ་ཟགས་ཁ་བརྒྱུད་དུ་མ་སོང་བར་བྱས་ནས། ནང་དུ་ཉམས་ལེན་གཉེན་པོའི་གནད་ཀྱིས་བདེ་བ་ཆེན་པོའི་ཏིང་ངེ་འཛིན་དུ་སོང་བ་ཡིན་ཏེ། འཁོར་འདས་ཀྱི་ཡོན་ཏན་ཐམས་ཅད་སྐྱེ་བར་བྱེད་པའི་རྒྱུ་ནི་འདོད་ཆགས་འདི་ཡིན། འདོད་ཆགས་དང་དེ་ལ་བརྟེན་ནས་འཁོར་འདས་ཀྱི་ཡོན་ཏན་ཐམས་ཅད་འབྱུང་ངོ༌། །འོ་ན་འདོད་ཆགས་དེ་དུག་ཡིན་པས་ཡང་རྒྱུ་ཡིན་སྙམ་ན་དེ་དུག་མ་ཡིན་ཏེ། འདོད་ཆགས་དེ་ལ་དྲི་མ་བག་ཙམ་ཅིག་ཡོད་པ་དེ་དུག་ཡིན་པས་སྤོང་བ་ཡིན། དཔེར་ན་རྨ་བྱས་བཙན་དུག་ཟོས་པས་མདངས་མང་པོ་འོང་བ་དེ་ནི་དུག་དེ་ལས་བྱུང་བ་མིན། དུག་དེའི་རྩ་ན་དེའི་དྭངས་མའམ། བཅུད་ཅན་ཡོན་ཏན་ཅན་ཞིག་ཡོད་པ་དེ་ལས་འབྱུང་སྟེ། དེ་བཞིན་དུ་ངང་པའི་མཆུ་ལ་སྐྱུར་རྩི་ཡོད་པས་འོ་མ་ཆུ་དང་མ་འདྲེས་པར་ལེན་ཤེས་པ་བཞིན་དུ། འདིར་ཡང་རྨ་བྱ་དེས་དུག་དང་རྩི་གཉིས་འབྱེད་ཤེས་ཏེ། རྨ་བྱས་དུག་ཟ་བའི་དུས་སུ་དུག་དེའི་རྩིགས་མ་དང་དབུ་བ་འདྲ་བ་ཞིག་ཕྱིར་འཐོར་རྒྱུ་འདུག་པ་སྤྱན་སྔ་ཉིད་ནས་གཟིགས་གསུང༌། དེས་ན་འབོར་རྒྱུའི་དབུ་ལྟ་བུ་དེ་དུག་ཡིན། རྨ་བྱས་ཟ་བ་དེ་དུག་གི་རྩི་སྨན་དེ་ཡིན། དེ་ལྟར་མ་ཡིན་ན་དུག་དེ་རྨ་བྱས་ཟོས་ཀྱང་འཆི། དེས་ན་འདིར་འདོད་ཆགས་ལ་ནི་འཁོར་འདས་ཀྱི་ཡོན་ཏན་ཐམས་ཅད་འོང་ལ། འདོད་ཆགས་དེའི་དྲི་མ་ཞིག་ཡོད་པ་དེ་ནི་སྐྱོན་དང་ཉེས་པ་ཐམས་ཅད་འོང་བས་ན། དེ་གཉིས་འབྱེད་ནས་ཉམས་སུ་ལེན་ཤེས་ན་དེ་ལ་རྨ་བྱའི་མདོངས་ལྟ་བུའི་འཁོར་འདས་ཀྱི་ཡོན་ཏན་ཐམས་ཅད་འབྱུང་ངོ༌། །དེས་ན་སྤྱིར་མཁའ་འགྲོ་མ་ཐམས་ཅད་བུད་མེད་ཐམས་ཅད་ཀྱི་སྲོག་སྙིང་ནི་འདོད་ཆགས་ཡིན་པས་ཧེ་རུ་ཀ་དང༌། རྗེ་ཕག་མོ་གྲུ་པ་ལྟ་བུ་དེ་འབྱུང་ངོ༌། །འདི་ནི་འཁོར་འདས་ཐམས་ཅད་ཀྱི་བདེ་སྐྱིད་དང་ཡོན་ཏན་ཐམས་ཅད་འབྱུང་བའི་གནས།

ཧེ་རུ་ཀ་དཔལ་ཡབ་ཡུམ་གསང་ཆེན་གྱི་སྒྲུབ་པའོ། །འདི་ཤིན་དུ་གསང་བའོ། །སྤྱིར་རླུང་སེམས་དབུ་མར་གནས་པ་ལ་ཡོན་ཏན་ཐམས་ཅད་འབྱུང་ངོ༌། །འདི་ཡོད་ན་བཟའ་བཏུང་མི་དགོས། གོས་ཀྱང་མི་དགོས། མངོན་ཤེས་འོང༌། རྫུ་འཕྲུལ་འོང༌། དེས་ན་བུ་ཆུང་ཀུན་ཀྱང་མའི་ལྟོ་བ་ན་ཟླ་བ་བཅུའི་བར་དུ་ལྟོ་མི་དགོས་ཤིང༌། མི་འཚུབ་པ་དེ་ཡང་དེ་དུས་རླུང་དབུ་མར་གནས་པའི་མཐུ་ཡིན། གཉིས་པ་ཕྱི་བ་ཀུན་ཀྱང་ཟླ་བ་བཞིའི་བར་དུ་ཁུང་དུ་ཉལ་ནས་བཟའ་བཏུང་མི་དགོས་པ་དེ་རླུང་དབུ་མར་གནས་པ་ཡིན། འདི་ཡོད་མེད་ཀྱི་བྱེད་ལས་སོ། །དེ་བཞིན་དུ་དབུ་མའི་ཡོན་ཏན་གྱིས་འཁོར་འདས་ཀྱི་ཡོན་ཏན་ཐམས་ཅད་བསྐྱེད་པ་ཡིན། དེ་ལ་དབུ་མའི་ངོས་འཛིན་ནི། རང་སེམས་འདི་ཕྱོགས་གང་དུ་ཡང་མ་ལྷུང་བ་དེ་ལ་དབུ་མ་ཟེར་རོ། །དེ་འགྲོ་འཆག་ཉལ་འདུག་སྤྱོད་ལམ་ཐམས་ཅད་དུ་དེའི་ངང་ལ་གནས་ན་དབུ་མའི་དོན་དེ་ཡིན། འདི་ནི་དུག་གསུམ་དང་བྲལ་བའི་འབྲས་བུའི་ངོ་སྤྲོད་དོ། །དེ་ཡང་སྙིགས་མའི་དུས་ཀྱི་ངེད་ཅག་སེམས་ཅན་རྣམས་འདོད་ཆགས་ཞེ་སྡང་གཏི་མུག་གསུམ་གྱི་རང་གཟུགས་ཅན་རྣམས་ལ་འདུལ་བྱེད་ཀྱི་སྟོན་པ་ཡང་བཅོམ་ལྡན་འདས་བྷཻ་ར་བ་ལྟ་བུ་མིན་པས་མི་འདུལ་ཏེ། གཏི་མུག་དག་པའི་བྲལ་འབྲས་ལ་མགོ་ལ་རྭ་གཟེངས། ཞེ་སྡང་དག་པའི་བྲལ་འབྲས་ལ་ཕྱག་ན་མཚོན་ཆ་སྣ་ཚོགས་ཐོགས་པའོ། །འདོད་ཆགས་དག་པའི་བྲལ་འབྲས་ལ་འོག་དུ་རྡོ་རྗེ་བསླངས་ནས་བཞུགས་ཏེ། དེས་ན་སྙིགས་དུས་ཀྱི་སེམས་ཅན་རྣམས་ཀྱི་དུག་གསུམ་སྤོང་མི་ནུས་པས། དེ་དུག་གསུམ་ཉིད་ལ་བརྟེན་ཏེ་ལམ་གོང་མ་བགྲོད་པའི་ཆོས་ཤིག་སྟོན་པ་ཡིན། དེའི་ཆོས་ནི། དུག་གསུམ་གང་སྐྱེས་པའི་རྒྱུན་དེ་ཉིད་གཡས་གཡོན་གང་དུ་ཡང་མ་ཤོར་བར་རྩེ་གཅིག་དུ་དེ་ཉིད་ལ་གནས་པར་ནུས་ན་དེའི་རང་བཞིན་ཕྱག་རྒྱ་ཆེན་པོ་རྟོགས་པ་ཡིན་ཏེ་བབས་ཡིན། འདི་ནི་དུག་བདུད་རྩིར་བསྒྱུར་བའི་ཐབས་སོ། །།། །། ༧༡༧༽ ༄། །རྗེ་བཙུན་སྒྲོལ་མ་ལ་བརྟེན་པའི་ཆོམ་རྐུན་འཆིང་ཐབས།།

ཆོམས་རྐུན་བཅིང་བར་འདོད་ན། བདག་ཉིད་སྐྱིལ་ཀྲུང་བཅས་ཏེ། ལག་པ་རྡོ་རྗེ་ཐལ་མོ་སྙིང་གར་སྦྱར་ཏེ། རྗེ་བཙུན་མ་སྒྲོལ་མ་་་་་་གར་འགྲོའི་སར་རི་བོ་ཏ་ལའི་་་་་་རཏྣ་བྲག་་་་་་ཕུག་གསེབ་ནས་ཕྱོགས་་་་་་བཞུགས་པ་བདག་གཅིག་པུ་ལ། ཐུགས་རྗེ་རྩེ་གཅིག་ཏུ་དགོངས་པར་བསམས་ལ། གུས་པའི་ཚུལ་གྱིས་མཚན་བརྒྱ་རྩ་བརྒྱད་་་་་་པཱུ་ཙ་དབུལ་ལན་གཅིག་བསྟོད། གཟུངས་སྔགས་ལན་གཅིག་བཟླས། དེ་ནས་བདག་གིས་དབུགས་ནང་དུ་རྔུབ་ཅིང༌། རྗེ་བཙུན་མའི་ཕྲག་པ་གཡོན་པ་ནས་འོད་དཀར་ཡེར་གྱི་བྱུང་ནས་བདག་ཇི་སྲིད་དུ་འགྲོ་དགོས་པའི་གནས་སུ་འཁོར་ཏེ། རྗེ་བཙུན་མའི་ལྟེ་ཟུར་གཡས་པའི་འཁོར་ལྟེ་བར་བསམས་ལ། རྗེ་བཙུན་མའི་འོད་ཀྱིས་དགྲ་ཐུ་བར་བཀུག་ལ་ ་་་་་གོས་ཐུ་བ་་་་་་གཡས་ལ་མདུད་པ་་་་་་སྲད་བུ་དཀར་པོས་བསྡམས་བྱས་ཏེ། སྐག་གསེབ་ཏུ་གཟེར་བར་བྱའོ། །དེས་ཟླ་བ་གཅིག་གི་བར་དུ་འགྲོ་ཡང་ཐུབ་ལ། ནང་རེ་བཞིན་བྱས་ཀྱང་འགལ་བ་མེད་གསུང༌། དེས་ངེས་པར་ཐུབ་གསུང་ངོ༌། ཨོཾ་ཏཱ་རེ་ཏུ་རེ་ཏུཏྟ་རེ། བདག་ལ་གནོད་པའི་ཆོམ་རྐུན་ཐམས་ཅད་ཆིངས་ཤིག་སྭཱ་ཧཱ། ལན་བདུན་དབུགས་གཅིག་ལ་བཟླས་སོ། །འདི་གུར་གྱི་ལེའུ་གཅིག་པའི་ཆོམ་རྐུན་བཅིང་བའི་གདམས་པ་ཡིན་གསུང༌། བརྒྱུད་པ་མི་གསུང་བར་གདའོ།། །། ༧༡༨༽ ༄། །བླ་མའི་མན་ངག་ལ་བརྟེན་ནས་མཁའ་འགྲོ་མའི་རྒྱ་འགྲོལ།། ཡང་བླ་མ་རིན་པོ་ཆེའི་ཞལ་ནས། མཁའ་འགྲོ་མའི་རྒྱ་འགྲོལ་འདི་ཤིན་ཏུ་ཟབ་པ་ཡིན་ཏེ་མཁའ་འགྲོ་མའི་རྒྱས་ཐེབས་ན། བླ་མའི་མན་ངག་གིས་སྐྱོན་ཡོན་ཏན་དུ་སྒྱུར་ཤེས་དགོས་པ་ཡིན། དེ་ལྟར་མ་ཤེས་ན་བར་ཆད་དུ་འགྱུར་བ་ཡིན་པས། དེ་ཅི་ལྟ་བུ་ཡིན་ན། སྔོན་ཆོས་རྗེ་རིན་པོ་ཆེ་དྭགས་པོར་བྱོན། གླང་མདའ་ན་གནས་གཞི་ཞིག་ཡོད་པ་ནུབ་ཅིག་བཞུགས། ཕྱགས་ཕྱི་ལ་ཡབ་བཞེར་དཔོན་ཆུང་ཡོད་པ་ལ་ཁོང་ཡོད་པའི་འབྲང་དེར་ནག་ཆགས་་་་་་བུད་མེད་ མང་པོ་བྱུང༌། དེའི་ནང་ན་ཁོ་རང་གི་མ་དེ་འདུག་པས།

ཁོང་ལ་མཛུ་གུ་བཙུགས་ནས་ཕ་གི་ཡིན་ཟེར། དེ་ནས་འབྲང་ཡོད་ཚད་དུ་སྤོས་ཀྱིན་བསྡད་ཀྱང༌། དེ་རྣམས་སུ་བྱུང་ནས་ཕ་གི་ཡིན་ཟེར་སྐད། དེ་ལ་ཁོང་གིས་ཆོས་རྗེ་ལ་ཡང་མ་ཞུས། བཅོས་ཀྱང་མ་ཤེས། ཐུགས་ནན་ཏར་མ་བདེ་བར་བར་ཆད་དུ་སོང་ནས་ཁོང་གྲོངས་པར་ལགས་པར་གདའ། ཆོས་རྗེའི་ཞལ་ནས། ཡབ་བཞེར་དཔོན་ཆུང་གྲོངས་པ་དེ་མ་ལེགས། ད་ཐབས་ལམ་གྱི་བཀའ་ཆད་པ་ཡིན་གསུངས་ནས། མཁའ་འགྲོ་མའི་རྒྱ་འགྲོལ་འདི་གནང་བ་ལགས་པར་གདའ། འོ་ན་དེ་གང་ཡིན་སྙམ་ན། དེ་ལྟ་བུ་བྱུང་བའི་དུས་སུ་སེམས་བསྐྱེད་ལུས་ཡི་དམ་གྱི་ལྷར་ཝལ་གྱིས་བསྒོམ། དེ་ནས་གཏུམ་མོའི་གནས་སུ་མཁའ་འགྲོ་མ་ཐམས་ཅད་ཀྱི་གཙོ་མོ་རྡོ་རྗེ་རྣལ་འབྱོར་མ་འཁྱུད་གང་པ་ཞིག་རྩེ་གཅིག་ཏུ་བསྒོམ། དེ་ལྟར་བསྒོམས་པས་བདེ་བའི་ཏིང་ངེ་འཛིན་སྐྱེ། བདེ་བ་མཁའ་འགྲོ་མ་ཐམས་ཅད་ཀྱི་སྲོག་ཡིན་པས་གནས་དེར་བརྟན་ན་རྒྱ་ལས་འགྲོལ་ཞིང་དབང་དུ་འདུ་བ་གསང་བ་རྟེན་འབྲེལ་གྱི་གནད་ཡིན། བཅོས་གཉིས་པ་ཡང་ཡོད་དེ། དེ་ཡང་ལོ་གཅིག་རྗེ་གནས་ནང་བའི་ཞལ་ནས། དོ་ཅིག་དེ་བླ་མ་འབྲི་ཁུང་བ་དང༌། ཞང་ཚལ་པ་དང་ངེད་གསུམ་ལ་ཨུ་རྒྱན་ནས་མཁའ་འགྲོ་མའི་གདན་འདྲེན་ཡོང་བར་འདུག འབྲི་གུང་པ་རྟེན་འབྲེལ་ལ་མངའ་བརྙེས་པས་བཞུད་མི་དགོས་ཏེ་ཡོང༌། ཞང་དང་ངེད་གཉིས་བཞུད་དགོས་ཡོད་གསུང་བ། ཆོས་རྗེས་གསན་པས་བླ་མ་ཆེན་པོ་དེ་འདྲ་བའི་གསུང་མཐོ་དམན་ཅན་གྱིས་ནི་ཅི་བྱེད་དགོངས་པ་བྱུང་གསུང༌། དེ་ནས་ཕྱིས་གདན་ས་འདིར་བྱོན་ནས་ཡང་དགོན་འོག་མ་འདིར་ཐེབས་ཅིག་བཞུགས། འདིའི་ཆོས་ཁྲི་ཡོད་པ་དེ་ན་དགོང་མོ་ཞིག་གདུགས་ལ་བཞུགས་ནས་ཡོད་པ་ལ། ཕྱག་འཚལ་འོག་མ་ནས་གོང་མའི་བར་བྲེང་མ་ཆད་པར་ཨ་ཙ་ར་མང་པོས་ཁྱོགས་དང་མདོ་ལི་ཐོགས་ནས་འབྱོན་པར་ཞུ་བའི་ཚིགས་བཅད་བྱེད་ཀྱིན་བྱུང༌། ཆོས་རྗེའི་ཐུགས་དགོངས་ལ་རྗེ་དུས་གསུམ་མཁྱེན་པས་གསུང་བ་དེ་འདིར་འདུག གཏམ་རྣ་གནས་ཅན་ཡང་དགོས་པར་དགོངས་ནས།

ང་འབུ་ནུབ་ཕྱོགས་ཨྱོན་དུ་མི་བཞུད། བཞུད་རེ་ཤི། བཞུད་རེ་སྐན་ཞེས་མི་བཞུད་པར་ཐག་རྦད་ཀྱིས་བཅད་པ་དང༌། སྐད་ཅིག་མ་དེ་ལ་ཁྱོགས་དང་མདོ་ལི་ཐམས་ཅད་བཞུགས་ཁྲིར་བསྒྱུར། འབྱོན་པར་ཞུ་བའི་ཚིག་ཀྱང་བཞུགས་པར་ཞུ་བའི་ཚིགས་སུ་བཅད་པར་བསྒྱུར། ཨ་ཙ་ར་མོ་རྣམས་ཀྱང་ཕྱིར་ལོག་ནས་སོང༌། དེ་ནས་ཆོས་རྗེ་ནི་སྐུ་ཁམས་ཤིན་ཏུ་བཟང་བར་བྱུང༌། ཁོང་རྣམ་གཉིས་དེ་ལོ་རང་སྐུ་བཞུད་པར་གདའ། གཞན་ཡང་ང་འབུས་འབྲི་གུང་དུ་ནུབ་ཅིག་རྨི་ལམ་ན། མཆོད་རྟེན་ཞིག་གི་བང་རིམ་ལ་འཛེགས་པ་རྨིས། དེ་འཆི་ལྟས་སུ་བཤད་པས། ཕྱི་ཉིན་རྗེ་རིན་པོ་ཆེའི་སྤྱན་སྔ་རུ་ང་འབུ་དང་སྒོམ་བརྩོན་གཉིས་མཇལ། གུ་གུལ་ཞིག་ཡོད་པ་ཕྱག་ཏུ་ཕུལ་ནས། མདང་རྨི་ལམ་འདི་འདྲ་ཞིག་བྱུང༌། ཅང་མི་ལྟོ་བའི་རྟེན་འབྲེལ་དང་བྱིན་རླབས་མཛད་པར་ཞུ་ཞུས་པས། འོ་གུ་གུལ་འདི་ཆོས་རྗེའི་དངུལ་སྐུའི་ཕྱག་ཏུ་ཕུལ་ལ་གསོལ་བ་ཐོབ། མཆོད་རྟེན་བང་རིམ་ལ་མི་འཛེག་འཛེག་རེ་ཤི། འཛེག་རེ་སྐན་བྱས་ལ་ཐག་རྦད་ཀྱིས་ཆོད། དམ་བཅའ་བརྟན་པོ་ཞིག་གྱིས་གསུངས། དེ་ནས་དབོན་རིན་པོ་ཆེའི་ཐུགས་དམ་དངུལ་སྐུ་ཞིག་བཞུགས་པའི་སྤྱན་སྔར་ཕྱིན་ནས་དེ་ལྟར་མཛད་པས། དེ་ལོ་ང་འབུ་ཁམས་ནན་ཏར་བཟང་བར་བྱུང༌། དེ་ནས་མཁའ་འགྲོ་མའི་རྒྱ་གཅིག་པུར་མ་ཟད་རྨི་ལམ་ཐམས་ཅད་དང༌། ལྟས་ངན་པ་ཅི་བྱུང་ཡང་དེ་ལྟར་ཤེས་དགོས་པ་ཡིན། དེ་ཡང་གདམས་ངག་ཐང་ལ་བྱུང་ན་བུ་ཚ་ཨ་ཐོར་འགྲོ་བྱ་བ་ཡིན་པས། ཉམས་སུ་ལེན་པ་མ་གཏོགས་པ་གར་ཐོད་ཐོད་དུ་བཤད་དུ་མི་བཏུབ། འབྲེལ་ལོ་ཆེ་ཆུང་འདྲ་བར་ཡོད་པ་དེ་ཆོས་རྒྱུས་ཆུང་བ་ཚན་གཅིག་གིས་མཚར་བཟློས་བྱེད་པར་ཡོང་བ་འདུག་སྟེ། དཔོན་སྒོམ་བརྩོན་དེ་ཉིན་དེར་ཡོད་པས་གདམས་ངག་གི་གནད་དེ་བཞིན་མ་གོ། །མཚར་མཚར་དུ་མཐོང་ནས་ཕྱིས་ཇ་གྲལ་ལམ་མི་མང་ས་རེ་ན། ཧ་ཧ་ཧ། མཆོད་རྟེན་གྱི་བང་རིམ་ལ་མི་འཛེག་འཛེག་རེ་ཤི་འཛེག་རེ་སྐན་ཟེར་གྱིན་མཚར་བཟློས་བྱེད་དུ་བྱུང༌།

དེས་ན་དེ་ལྟ་བུ་མི་མཛད་པར་གསང་སྔགས་བྱ་བ་གསང་ནས་འགྲུབ་པ་ལགས་པས། དེ་ལྟར་ཐུགས་ཀྱི་དལ་དུ་བཞག་ནས་ཉམས་སུ་ལེན་པར་ཞུ་གསུངས།། །། ༧༡༩༽ ༄། །ཆོས་རྗེ་ཡབ་སྲས་ཀྱི་ཕྱག་བཞེས་སེར་བའི་གདོང་བཟློག་མན་ངག། ཡང་བླ་མ་རིན་པོ་ཆེའི་ཞལ་ནས། སེར་བའི་གདོང་བཟློག་ལ་མཛོད་སྤུ་ནོར་བུའི་སྒོ་ནས་བསྲུང་བ་འདི་ཤིན་ཏུ་ཟབ་པ་ཡིན་པས། གློ་བུར་དུ་སེར་བ་བྱུང་ན་སེམས་བསྐྱེད་དེ། རང་ཉིད་ཀྱི་ལུས་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་སྐུ་མདོག་གསེར་བཙོ་མའི་མདོག་ལྟ་བུ། མཚན་དང་དཔེ་བྱད་བཟང་པོས་ལེགས་པར་བརྒྱན་པ། འོད་དང་འོད་ཟེར་གྱི་ཕུང་པོ་རབ་ཏུ་འབར་བ། དབུ་རེག་དང་ཞབས་རྗེན་དུ་བཞུགས་པ། ཕྱག་གཡོན་པ་མཉམ་གཞག གཡས་པ་ས་གནོན་གྱི་ཕྱག་རྒྱ་མཛད་པ་དེར་ཝལ་གྱིས་བསྒོམ། དེ་ལྟར་བསྒོམས་པའི་སྨིན་མཚམས་མཛོད་སྤུ་ནས་འོད་ཟེར་སེར་པོ་བྱོན་ནས་བསྲུང་རིས་ཐམས་ཅད་སེར་ལྟེམ་གྱིས་གང་བར་རྩེ་གཅིག་ཏུ་བསྒོམ། ངག་ཏུ་མཛོད་སྤུ་ནོར་བུའི་གཟུངས་འདི་བརྗོད་པར་བྱས་ཏེ། ཨོཾ་ཧེ་ཧེ། ཧེ་ཧཱེ། ཏིཥྛ་ཏིཥྛ། བྷནྡྷ་བྷནྡྷ། དྷ་ར་དྷ་ར། དྷ་ར་ཡ་དྷ་ར་ཡ། ནི་ཏུན་དྷ་ནི་ཏུན་དྷ། སེར་བ་ཨུརྣ་མ་ཎི་སྭཱ་ཧཱ། ཞེས་བརྗོད་ཅིང་ཕུ་བཏབ་པས་སེར་བ་བཟློག་པ་ཡིན། གོང་དུ་ཡང་བསྙེན་པ་ཨེན་རེ་བསྐྱལ། དེ་ནས་སེར་བ་གདོང་བཟློག་འདི་ཡང་ཆོས་རྗེ་ཡབ་སྲས་ཀྱི་ཕྱག་བཞེས་ཤིན་ཏུ་ཟབ་པ་ཡིན་ལེགས་པར་བཟུང་ལ། དགོས་པའི་དུས་སུ་ལག་ལེན་ལ་ཐེབས་པ་རེ་བྱེད་དགོས་པ་ལགས་པས། དེ་ལྟར་ཐུགས་ཀྱི་དཀྱིལ་དུ་བཞག་ནས་ཉམས་སུ་ལེན་པར་ཞུ་གསུང༌།། །། 

༧༢༠༽ ༄། །བྱམས་པའི་ཁྲིད་བྱམས་པ་བསྒོམ་ཐབས་ཀྱི་གནད་བཞི་བསྟན་པ།། ཨོཾ་སྭསྟི། བླ་མ་རིན་པོ་ཆེའི་ཞལ་སྔ་ནས། རྗེ་རིན་པོ་ཆེ་སྤྱན་སྔར་བྱོན་པའི་དུས་ན། ཁྱོད་ཀྱི་བྱམས་པའི་ཁྲིད་ཞུས་སམ་མ་ཞུས་གསུངས། ད་རུང་མ་ཞུས་པས་བྱམས་པའི་ཁྲིད་འདི་ཞུས་དང༌། བཀྲ་ཤིས་དང་བདེ་ལཻགས་ཐམས་ཅད་འབྱུང་བ་དང༌། ཁྱད་པར་དུ་ཚེ་རིང་བར་འོང་བ་ཡིན་གསུངས་ནས་ཞུས་པ་ཡིན་གསུངས། དེ་ལ་བྱམས་པ་ལ་ལྔ། བྱམས་པ་སྐྱེ་བར་བྱེད་པའི་རྒྱུ། སྤྱིར་དྲིན་ཆེ་བ་མཐའ་དག ཁྱད་པར་དུ་རང་གི་རྩ་བའི་ཕ་མ་ལ་བསྒོམ་པས་སྐྱེ་བར་འོང༌། རྗེ་རིན་པོ་ཆེའི་ཞལ་ནས། འོ་སྐོལ་སེམས་ཅན་བསོད་ནམས་ཆུང་བས། དྲིན་ཆེ་བའི་ཕ་དང་མ་ལ་མི་སྐྱེ་བར་ཚེ་འདིའི་ཤག་ཕོ་ཤག་མོ་ལ་སོགས་པ་སྐྱེ་བར་འོང་བར་འདུག དེ་ཡང་བདག་གི་མ་འདིས་གཤེར་བ་ཐམས་ཅད་ནི་ཁས་ཕྱིས། སྐོམ་པ་ཐམས་ཅད་བརླན་པར་བྱས། རི་རབ་ཙམ་གྱི་བཟའ་རྒྱུ་བྱིན། རྒྱ་མཚོ་ཙམ་གྱི་ནུ་ཞོ་བླུད། ལྷོ་སྤྲིན་ཙམ་གྱི་གོས་བསྐོན་པས་རྒྱུ་མཚན་འདི་རྣམས་ཀྱི་སྒོ་ནས་བདག་ལ་དྲིན་ཆེ་སྙམ་དུ་གནད་དམིགས་ནས་གཤེར་བས། རང་གི་རྩ་བའི་མ་ལ་གཏིང་ནས་དྲིན་ཆེ་བའི་ངེས་པའི་ཤེས་པ་བྱམས་པ་ལྷང་པ་ཞིག་སྐྱེ་བར་འོང༌། དེ་ལ་ནན་ཆགས་ཤིན་ཏུ་ཆེ་བར་ཁྲིད་ཀྱི་དུས་སུ་ཞག་བཅོ་ལྔའི་བར་བསྒོམས་པ་རིམ་པ་དང་པོའོ། །དེ་ནས་རང་གི་རྩ་བའི་མ་ལ་ཇི་ལྟར་དུ་སྐྱེས་པའི་བྱམས་པ་དེ། ཤར་ཕྱོགས་ཀྱི་སེམས་ཅན་ཐམས་ཅད་ལ་རྒྱ་ཇེ་ཆེ་ཇེ་ཆེ་ལ་སྤེལ་ནས་བསྒོམ། སྤེལ་བ་ཙམ་དུ་སྐྱེར་མ་འདོད་ན་ཚུར་བཀུག་ནས་རང་གི་རྩ་བའི་མ་ལ་བསྒོམ། ཡང་མ་ལ་ཇི་ལྟར་དུ་སྐྱེས་པའི་བྱམས་པ་དེ་ཤར་ཕྱོགས་དང་ལྷོ་ཕྱོགས་དང་ནུབ་ཕྱོགས་བྱང་ཕྱོགས་ཀྱི་སེམས་ཅན་ཐམས་ཅད་ལ་རྒྱ་ཇེ་ཆེ་ཇེ་ཆེ་དེ་ལྟར་དུ་སྤེལ་ནས། ནན་ཆགས་ཤིན་ཏུ་ཆེ་བར་ཞག་བཅོ་ལྔའི་བར་ལ་བསྒོམ་པ་རིམ་པ་གཉིས་པའོ། །དེ་ནས་བྱང་ཕྱོགས་དང་སྟེང་དང་འོག་སེམས་ཅན་ཐམས་ཅད་ལ་སྤེལ་ལ་དེ་ལྟར་དུ་ཞག་བཅོ་ལྔའི་བར་ལ་བསྒོམ་པ་རིམ་པ་གསུམ་པའོ། །དེ་ནས་བྱང་ཤར་དང༌།

ཤར་ལྷོ་དང༌། ལྷོ་ནུབ་དང༌། ནུབ་བྱང་སྟེ། མཚམས་བཞིའི་སེམས་ཅན་ཐམས་ཅད་ལ་རིམ་པ་བཞིན་དུ་རྒྱ་ཇེ་ཆེ་ལ་ཇེ་ཆེ་ལ་སྤེལ་ནས་འགའ་རེ་སྟེ་ཟླ་བ་ཕྱེད་ཀྱི་བར་དུ་ནན་ཆགས་ཤིན་ཏུ་ཆེ་བར་བསྒོམ་པ་རིམ་པ་བཞི་པའོ། །དེ་ལྟར་ཕྱོགས་བཞི་མཚམས་བརྒྱད་སྟེང་འོག་གཉིས་དང་བཅུ་སྟེ་སེམས་ཅན་ཐམས་ཅད་ལ་སྤེལ་ནས་དེ་ལྟར་དུ་བསྒོམ། ཕར་སྤེལ་བ་ཙམ་དུ་སྐྱེར་མ་བཏུབ་ན། ཚུར་བཀུག་ནས་རང་གི་རྩ་བའི་མ་ལ་བསྒོམ། མ་ལ་ཇི་ལྟར་དུ་སྐྱེས་པའི་བྱམས་པ་དང༌། ཡང་སེམས་ཅན་ཐམས་ཅད་ལ་རྒྱ་ཇེ་ཆེ་ཇེ་ཆེ་སྤེལ་ནས་ཞག་བཅོ་ལྔའི་བར་དུ་བསྒོམ་པ་རིམ་པ་ལྔ་པའོ།། ༈ །།དེ་ནས་ཐོན་ཆོས་ཀྱི་དབང་དུ་བྱས་ན། བླ་མ་རིན་པོ་ཆེའི་ཞལ་ནས། བྱམས་པ་ལ་བཤད་པ་མང་ན་བྱམས་པ་འཁྱར་ནས་ཡོང་བ་ཡིན། དེ་ཡང་བྱམས་པ་ལ་བཞི་ལགས། བྱམས་པ་སྐྱེ་བར་བྱེད་པའི་རྒྱུ། བྱམས་པ་རང་གི་ངོ་བོ། བྱམས་པའི་བོགས་འདོན། བྱམས་པའི་བྱེད་ལས། བགྱི་བ་བཞི་པོ་འདིར་བྱམས་པའི་འགོ་གཞུག་མ་ལུས་པ་ཐམས་ཅད་ཧྲིལ་གྱིས་འདུས་པ་ཡིན། དེ་ནས་བྱམས་པ་སྐྱེ་བར་བྱེད་པའི་རྒྱུ། སྤྱིར་དྲིན་ཆེ་བ་མཐའ་དག །བྱེ་བྲག་ཏུ་རང་གི་རྩ་བའི་མ་ལ་གོང་གི་རྒྱུ་མཚན་རྣམ་པ་ལྔའི་སྒོ་ནས་གནད་དམིགས་ནས་གཤེར་ནས་བསྒོམ་པ་དེ་བྱམས་པ་སྐྱེ་བར་བྱེད་པའི་རྒྱུ། དེ་ལྟར་དུ་བསྒོམ་པས་གཏིང་ནས་རང་གི་རྒྱུད་བྱམས་ལྷང་བའི་ངེས་པ་སྐྱེ་རྒྱུ་དང་མྱོང་རྒྱུ་ཞིག་ཡོད་པ་དེ་བྱམས་པ་རང་གི་ངོ་བོ། རང་གི་རྩ་བའི་མ་ལ་ཇི་ལྟར་དུ་སྐྱེས་པའི་བྱམས་པ་དེ། སེམས་ཅན་ཐམས་ཅད་ལ་སྤེལ་ནས་བསྒོམ་པ་བྱམས་པའི་བོགས་ཐོན་པ་འོང་བ་དེ་བྱམས་པའི་བོགས་འདོན། དེ་ལྟར་དུ་ནན་ཆགས་ཤིན་ཏུ་ཆེ་བར་བསྒོམ་པས་རང་གཞན་ཐམས་ཅད་ལ་གནས་སྐབས་དང་མཐར་ཐུག་གི་བཀྲ་ཤིས་དང་བདེ་ལེགས་ཐམས་ཅད་འབྱུང་བ་དང་གནོད་པ་ལ་སོགས་པ་གང་གིས་ཀྱང་མི་ཚུགས། དེ་ཡང་ཕ་རོལ་ནས་གཅིག་གིས་བསད་སྙམ་ནས་མཚོན་ཆ་ལ་སོགས་པ་བརྒྱབ་པར་སོང་ན། རྣལ་འབྱོར་པ་དེ་བྱམས་པའི་ཏིང་ངེ་འཛིན་རབ་ཅིག་དང་ལྡན་ན་མཚོན་ཆ་མེ་ཏོག་ཨུཏྤ་ལར་འགྱུར་བ་ཡོད་པ་ཡིན།

ཏིང་ངེ་འཛིན་དེ་ལས་གཞན་པ་ཞིག་ལས་མེད་ན་ཡང་ཐང་ལ་བྲུ་ནས་རྣལ་འབྱོར་པ་དེ་ལ་གནོད་པ་མི་འབྱུང༌། ཏིང་ངེ་འཛིན་དེ་བས་ཀྱང་ཞན་པ་བྱམས་པའི་ཏིང་ངེ་འཛིན་གྱི་ཐ་མལ་ཞིག་ལས་མེད་པར་སོང་ན་ཡང༌། མཚོན་ཆ་དེ་ཁོ་རང་ལ་ཕར་ཟུག་ནས་རྣལ་འབྱོར་པ་དེ་ལ་གནོད་པ་མི་ཡོང་བ་ཡིན། གཞན་ཡང་དགེ་བའི་བཤེས་གཉེན་རིན་པོ་ཆེ་སྒང་པའི་ཞལ་ནས། ལྷ་དམ་ཚིག་སེམས་དཔའ་བསྐྱེད། ཡེ་ཤེས་སེམས་དཔའ་སྦར་ཟིན་བྱས་ནས་འཛུད་པ་ལ། རབ་ཏུ་གནས་པ་མི་ལེགས་པའི་དོན་མེད་ཅེས་པའི་ཞལ་པོ་མཛད་ཅེས་པའི་གླེང་སླངས་ཤིག་རིན་པོ་ཆེས་གསན་པས། སྤྱན་སྔ་ནས། ལྷ་དམ་ཚིག་སེམས་དཔའ་བསྐྱེད། ཡེ་ཤེས་སེམས་དཔའ་སྦར་ཟིན་བྱས་ནས་འཛུད་པ་ལ། སྦར་བ་ཞིག་དགོས་པ་ཡིན། དེ་ནས་ཕྱིས་ཀྱི་དུས་སུ། འབམ་ཐང་ལ་དགེ་བའི་བཤེས་གཉེན་མར་པས་དེའི་སྦར་བ་གང་ཡིན་ཞུས་པས། བྱམས་པའི་སྦར་བ་དགོས་པ་ཡིན། རང་གཞན་ཐམས་ཅད་ཀྱི་གནས་སྐབས་དང་མཐར་ཐུག་གི་བདེ་སྐྱིད་ཐམས་ཅད་བྱམས་པའི་ཏིང་ངེ་འཛིན་འབའ་ཞིག་ལས་འབྱུང་བ་དེ་བྱམས་པའི་བྱེད་ལས་ཡིན་པས། དེ་ལྟར་ནན་ཆགས་ཤིན་ཏུ་ཆེ་བ་མཛད་ནས་ཉམས་སུ་ལེན་པ་དང༌། གནད་དུ་བསྣུན་པར་ཞུ་གསུངས། ཐོན་ཆོས་ཀྱི་རྣམ་པར་བཞག་པ་སྟེ་རིམ་པ་དྲུག་པའོ།། །། ༧༢༡༽ ༄། །བྱམས་པའི་ཁྲིད་ཚར་ཆོས་དྲི་མ་མེད་པ།། ཨོཾ་སྭསྟི། འཇིག་རྟེན་མགོན་པོ་རིན་པོ་ཆེའི་བྱམས་ཁྲིད་ལ། རིགས་གསུམ་ཙམ་བྱོན་པའི་འདི་བྱམས་ཁྲིད་ཆེན་མོ་བྱ་བ་ལགས། འདི་ལ་བྱམས་པའི་ངོ་ཏི་ངོས་བཟུང་བ་དང༌། དེ་ཇི་ལྟར་སྒོམ་ཐབས་དང་གཉིས་ཏེ། དེ་ལ་བྱམས་པའི་ངོ་ཏི་ངོས་བཟུང་ན། ཇི་ལྟར་མ་བུ་ལ་བྱམས་པའམ། བུ་མ་ལ་བྱམས་པའི་བྱམས་པ་ཡིད་འོང་ཕན་སེམས་ཀྱི་བློ་ཅན་ཤེས་པ་དྭངས་སིང་ངེ་བ་དེ་འཇིག་རྟེན་པའི་བྱམས་པ་ནས། སངས་རྒྱས་ཀྱི་སའི་བར་གྱི་བྱམས་པ་ལ་རྒྱ་ཆེ་ཆུང་དང་དམིགས་པ་ཡོད་མེད་ཀྱི་ཁྱད་པར་དུ་བྱས་པ་མ་གཏོགས་པ། བྱམས་པ་རང་གི་ངོ་བོ་དེ་ལས་མེད་པ་ལགས། ད་དེ་ཉིད་ཇི་ལྟར་བསྒོམ་པའི་ཐབས་ལ།

བྱམས་པའི་བསྙེན་པ། སྒྲུབ་པ། ལས་སྦྱོར་གསུམ་ལས། དང་པོ་བསྙེན་པ་ནི། བྱམས་པ་དེ་ཇི་ལྟ་བ་ཞིག་རྒྱུད་ལ་བསྐྱེད་པར་བྱེད་པའི་ཁྲིད་ཡིན་ཏེ། དེ་ཡང་བྱམས་པ་བསྐྱེད་པའི་འཁྲུལ་འཁོར་བཅའ། བྱམས་པ་ཁའི་འཁྲུལ་འཁོར་བགྱི་བ་ཁ་ཅུང་ཟད་འཛུམ་མུལ་ལེ་བྱ། རྐང་པ་དཀྱིལ་ཀྲུང༌། ལག་པ་ས་གནོན། སྐེད་པ་དྲང་པོ། མིག་སྣ་རྩེར་ཟིམ་མེར་བྱ། དེ་ནས་བྱམས་པ་མ་ལ་བསྒོམ་པ་ལགས་ཏེ་མ་དྲིན་ཆེས་དྲགས། སེམས་ཅན་བསོད་ནམས་དམན་པས་མ་ལ་ཡང་སྐྱེ་བ་དཀའ། འཇིག་རྟེན་ན་དྲིན་ཆེན་པོ་དྲིན་དུ་མི་ཚོར། དོན་ཕྲ་མོ་དྲིན་དུ་ཆགས་པ་ལགས་པས། དང་པོར་རང་རང་གི་ཤག་ཕོ་ཤག་མོའམ་ཟན་ཁམ་གང་བྱིན་པའི་ཕན་ཕྲ་མོ་ཞིག་བཏགས་པའམ། མཛའ་བཤེས་གཅེས་ཤིང་ཡིད་དུ་འོང་བ་ཞིག་ལ། བྱམས་སེམས་སོང་བ་བསྒོམ། ཡིད་འོང་བྱང་སེམས་ཀྱི་བློ་ཅན་བྱམས་པ་སིང་བ་བསྒོམ། དེ་ལྟར་གྲོགས་བཤེས་ཡིད་དུ་འོང་བ་ཞིག་ལ། བྱམས་པ་དེ་འབའ་ཞིག་བསྒོམ། བྱམས་པའི་སྣ་འདྲེན་གྱི་དམིགས་པ་འདི་ལ་བཀའ་རྒྱ་ཡོད་པས་གསང་བ་ལགས། ཉམས་མྱོང་སོ་མ་འདི་བསྒོམ་མ་མྱོང་བ་རྣམས་ཀྱིས་བློར་མ་ཤོང་བར་སྡིག་གསོག་ཏུ་ཡོང་བས་གང་ཐོད་ཐོད་དུ་མི་སྨྲ། དེ་ལ་ཞག་བཅོ་ལྔ་བསྒོམས་པས། བྱམས་པའི་རོ་ཅུང་ཟད་མྱོང་ཡོང་བ་ལགས། དེ་ནས་གཉིས་པ་རང་གི་རྩ་བའི་མ་དེ་ལ་སྔར་གྱི་བྱམས་པ་དེ་སྤོས་ལ། བྱམས་སེམས་སིང་ངེ་བ་བསྒོམ། ཡིད་འོང་ཕན་སེམས་ཀྱི་བློ་ཅན་བྱམས་པ་སིང་ངེ་བ་བསྒོམ། དེ་ལྟར་མ་ལ་གོང་གི་བྱམས་པའི་རོ་མྱོང་བའི་བྱམས་པ་དེ་འབའ་ཞིག་བསྒོམ། གསུམ་པ་རྩ་བའི་མ་ལ་ཇི་ལྟར་སྐྱེས་པའི་བྱམས་པ་དེ། མངའ་རིས་བོད་ཀྱི་རྒྱལ་ཁམས་ལ་སྦྱར་ལ་བྱམས་པ་དེ་འབའ་ཞིག་བསྒོམ། བཞི་པ་ལྷོ་འཛམ་བུ་གླིང་གི་མི་དང་མི་མ་ཡིན་པ་རྣམས་ལ་བྱམས་པ་དེ་འབའ་ཞིག་བསྒོམ། ལྔ་པ་ཤར་ལུས་འཕགས་པོའི་འགྲོ་བ་རྣམས་ལ་གོང་བཞིན་བསྒོམ། དྲུག་པ་ནུབ་བ་གླང་སྤྱོད་ཀྱི་འགྲོ་བ་ལ་གོང་བཞིན་བསྒོམ། བདུན་པ་བྱང་སྒྲ་མི་སྙན་གྱི་འགྲོ་བ་རྣམས་ལ་གོང་བཞིན་བསྒོམ།

བརྒྱད་པ་དེ་ལྟར་གླིང་བཞི་རི་རབ་འདོད་ལྷ་ཚངས་པའི་འཇིག་རྟེན་དང་བཅས་པ་སྟོང་ལ་སྟོང་སྤྱི་ཕུད་ཟེར་བ་ལགས་པས། སྟོང་སྤྱི་ཕུད་ཀྱི་འཇིག་རྟེན་གྱི་ཁམས་ཀྱི་འགྲོ་བ་རིགས་དྲུག་གིས་བསྡུས་པ་ལ་བྱམས་པ་དེ་འབའ་ཞིག་བསྒོམ། དགུ་པ་སྟོང་སྤྱི་ཕུད་ཀྱི་འཇིག་རྟེན་སྟོང་ལ་སྟོང་གཉིས་པ་བར་མ་བགྱི་བ་ལགས་པས། སྟོང་གཉིས་པ་བར་མའི་འཇིག་རྟེན་གྱི་ཁམས་ཀྱི་འགྲོ་བ་རྣམས་ལ་བྱམས་པ་འབའ་ཞིག་བསྒོམ། བཅུ་པ་སྟོང་གཉིས་པ་བར་མའི་འཇིག་རྟེན་གྱི་ཁམས་སྟོང་ལ། སྟོང་གསུམ་གྱི་འཇིག་རྟེན་བགྱི་བ། གླིང་བཞི་རི་རབ་འདོད་ལྷ་ཚངས་པའི་འཇིག་རྟེན་དང་བཅས་པ་བྱེ་བ་ཕྲག་བརྒྱ་ཡོད་པས། རྒྱལ་བ་སྤྲུལ་པའི་སྐུ་གཅིག་གི་ཞིང་ཁམས་ལགས་པས། སྟོང་གསུམ་གྱི་སྟོང་ཆེན་པོ་མི་མཇེད་འཇིག་རྟེན་གྱི་ཁམས་འགྲོ་བ་རིགས་དྲུག་གིས་བསྡུས་པ་ཐམས་ཅད་ལ་བྱམས་པ་དེ་འབའ་ཞིག་བསྒོམ། བཅུ་གཅིག་པ་ཤར་གྱི་ཕྱོགས་གྱི་འཇིག་རྟེན་གྱི་ཁམས་ཚད་མེད་གྲངས་མེད་པ་སྟོང་གསུམ་གྱི་སྟོང་ཆེན་པོ་དེ་ལྟ་བུ་ཡང་བསམ་གྱིས་མི་ཁྱབ་པ་ལ་བྱམས་པ་དེ་འབའ་ཞིག་བསྒོམ། བཅུ་གཉིས་པ་དེ་བཞིན་དུ་ལྷོ་ཕྱོགས་ཀྱི་འཇིག་རྟེན་གྱི་ཁམས་ཚད་མེད་པ་ལ་བྱམས་པ་དེ་འབའ་ཞིག་བསྒོམ། བཅུ་གསུམ་པ་ནུབ་ཕྱོགས་ཀྱི་འཇིག་རྟེན་གྱི་ཁམས་ཚད་མེད་པ་ལ་བྱམས་པ་དེ་འབའ་ཞིག་བསྒོམ། བཅུ་བཞི་པ་བྱང་ཕྱོགས་ཀྱི་འཇིག་རྟེན་གྱི་ཁམས་ཚད་མེད་པ་ལ་བྱམས་པ་དེ་འབའ་ཞིག་བསྒོམ། བཅོ་ལྔ་པ་འོག་གི་ཕྱོགས་ཀྱི་འཇིག་རྟེན་གྱི་ཁམས་ཚད་མེད་པ་ལ་བྱམས་པ་དེ་འབའ་ཞིག་བསྒོམ། བཅུ་དྲུག་པ་སྟེང་གི་ཕྱོགས་ཀྱི་འཇིག་རྟེན་གྱི་ཁམས་ཏེ། དེ་ལྟར་ཕྱོགས་བཅུ་ནམ་མཁའ་དང་མཉམ་པའི་ཚད་མེད་གྲངས་མེད་པ་མ་ལུས་ཤིང་ལུས་པ་མེད་པ་ཐམས་ཅད་ལ། ཇི་ལྟར་མ་བུ་གཅིག་པ་བྱམས་པའི་བྱམས་པའམ། བུ་མ་ལ་བྱམས་པའི་བྱམས་པ་དེ་འདྲ་འབའ་ཞིག་བསྒོམ། དེ་ཐམས་ཅད་ལ། དང་པོའི་མཛའ་བཤེས་ཡིད་དུ་འོང་བའམ།

མ་ལ་ཇི་ལྟར་སྐྱེས་པའི་བྱམས་པ་དེ་ཉིད། དེ་ཐམས་ཅད་ལ་སྦྱར་ཞིང་ཡིད་འོང་ཕན་སེམས་ཀྱི་བློ་བྱམས་སིང་བ་བསྒོམ། དེ་ལ་ཅིས་ཀྱང་བྱམས་སིང་ངེ་བ་མ་བྱུང་ན་ཡང༌། ཡ་ཀིའི་མའམ་མཛའ་བཤེས་དེ་ལ་བསྒོམ་ལ། དེ་ལ་བྱམས་པ་སྐྱེས་པ་དང༌། འོག་མ་གང་རུང་ལ་སྤོས་ལ་བྱམས་པ་སིང་ངེ་བ་བསྒོམ། དེའི་རྒྱུན་དེ་མ་ཤོར་བར་བྱམས་པ་དེ་འབའ་ཞིག་རྩེ་གཅིག་ཏུ་བསྒོམ་མོ།་་་་་བྱམས་པའི་ཐོན་ཆོས་ལ་འདི་གསུང༌། འཇིག་རྟེན་མགོན་པོ་རིན་པོ་ཆེས། ཨེ་ཆུང་སྒོམ་ཕུག་ཏུ་བསྒྲུབ་པ་མཛད་པའི་དུས་སུ་མཛེའི་སྙུང་ནད་དྲག་པོ་བྱུང་བ་ལ་བརྟེན་ནས། ཚད་མེད་པའི་སྙིང་རྗེའི་ཏིང་ངེ་འཛིན་ཐུགས་ལ་འཁྲུངས་པས་ཞག་གསུམ་དྲོ་བཞིའི་བར་ལ། མཛེ་ནད་དྲག་པོ་དེ་སངས་པར་མཛད་པར་གདའ། དེ་ནས་སྐུ་ཚེའི་སྟོད་ལ་སྙིང་རྗེ་འབའ་ཞིག་མཛད་དེ་འགྲོ་དོན་བསམ་གྱིས་མི་ཁྱབ་པ་བསྒྲུབས། ཁྱད་པར་མཛེ་པོ་དཔག་ཏུ་མེད་པའི་དོན་མཛད་དེ། མཛེ་འུར་འདེད་ཅེས་གྲགས་པར་གདའ། དེ་ནས་སྐུ་ཚེའི་སྨད་ལ་སྙིང་རྗེ་འདི་བག་ཙམ་རྩུབ་པར་འདུག་གསུང་ནས། བྱམས་པའི་ཁྲིད་མང་དུ་མཛད་པ་ལགས། དེ་ལ་བྱམས་པ་རང་གི་ངོ་བོ་ཤེས་པ་དང་རོ་མྱོང་བ་གལ་ཆེ། སེམས་ཅན་ཐམས་ཅད་ཕ་མར་བསྒོམ་པ་དང༌། མའི་དྲིན་དྲན་པ་ལ་སོགས་པ། སྤྱི་ལུགས་ཆེན་མོ་དེ་རྣམས་དང༌། ཕྱོགས་གཅིག་དོན་རྣམ་གཞག་ཏུ་འདུག དེ་རྣམས་ཅིས་ཀྱང་བྱམས་པའི་ངོ་ཏི་ངོ་མི་ཤེས་པར་འདུག་པས། ངོ་ཏི་ངོ་ཤེས་པ་གལ་ཆེའོ། །དེ་ཡང་བྱམས་པ་བུ་གཅེས་མཐོང་ན་སྐྱེ་གསུངས་པས། དཔེར་ན་འཇིག་རྟེན་གྱི་བུ་ཚ་གཅེས་ཕྲུག་ཆུང་ཆུང་དེ་ལ་བློས་བྱས་མི་དགོས་པར་ཡིད་འོང་བྱམས་པའི་སེམས་དུང་བ་སྐྱེ་བས་ཏེ། དེ་ལྟ་བུའི་བྱམས་པ་ཞིག་དགྲ་ཟུན་དང་ཉེ་རིང་མེད་པར་སེམས་ཅན་ཐམས་ཅད་ལ་བསྒོམ་པ་ལགས་པས། བྱམས་པ་རང་གི་ངོ་བོ་དེ་ངོ་ཤེས་པར་བྱ། བཤད་ཤུད་མང་པོ་ལ་དགོས་པ་མེད། དེ་ཇི་ལྟར་བསྒོམ་པའི་ཐབས་ལ། བསྙེན་བསྒྲུབ་ལས་སྦྱོར་གསུམ་ལས།

བསྙེན་པ་ནི་བྱམས་པ་དེ་ཇི་ལྟར་རྒྱུད་ལ་བསྐྱེད་པའི་ཁྲིད་ཀྱི་རིམ་པ་སྟེ། དེ་ཡང་སྣ་འཛིན་གྱི་དམིགས་པ་འདི་ནན་ཏན་ཟབ་པས། རང་གི་ཤག་ཕོའམ་ཤག་མོའམ་བུ་གཅེས་སམ་མཛའ་བཤེས་སུ་སྙིང་ལ་བཅག་པ་ཞིག་ལ། བྱམས་པའི་ངོ་བོ་དེ་ཙམ་ཞིག་ཏུ་བསྒོམ། དེ་ལ་བྱམས་པའི་རོ་མྱོང་བ་ཞིག་ཡོང་བ་ཡིན། དེ་ནས་རིམ་གྱིས་སེམས་ཅན་ཐམས་ཅད་ལ་བསྒོམ། བྱམས་པའི་བསྒྲུབ་པ་ནི། དེ་ནས་དབེན་པའི་གནས་སུ། ཁྲིད་ཀྱི་དུས་སུ་ཇི་ལྟར་རྒྱུད་ལ་སྐྱེས་པའི་བྱམས་པ་དེ་ལ། རྩེ་གཅིག་ཏུ་མཉམ་པར་བཞག་ནས། བྱམས་པའི་སྟོབས་ཆེན་པོའམ་མཐུ་ཆེན་པོ་བསྒྲུབ་པ་ཡིན། དེ་ལ་བྱམས་པའི་སྟོབས་ཆེན་པོ་ཐོབ་པ་དང༌། ལས་ལ་སྦྱར་བ་ནི། ཐོ་ལོས་སུ་རིམས་ནད་ཆེན་པོ་བྱུང་བའམ་མུ་གེ་ཐན་ཚིགས་ཆེན་པོ་བྱུང་བའམ། རྒྱལ་པོའི་དམག་ཆེན་པོ་གཡོ་བའམ། སྡེ་རྩོད་དམ་འཁྲུགས་ལོང་ཆེན་པོ་བྱུང་བ་ལ་སོགས་པའི་དུས་སུ། དེ་ལ་དམིགས་ཏེ་གང་ཡང་རུང་བ་དེ་ཞི་བར་བྱ་བའི་དོན་དུ་ས་ཕྱོགས་དེའི་མི་དང་མི་མ་ཡིན་པས་གཙོ་བྱས་པའི་སེམས་ཅན་ཐམས་ཅད་ལ་བྱམས་པའི་ཏིང་ངེ་འཛིན་ལ་རྩེ་གཅིག་ཏུ་མཉམ་པར་བཞག་པས་བྱམས་པའི་མཐུ་ཆེན་པོའི་སྟོབས་ཆེན་པོ་ཐོབ་པ་དང༌། བདག་གི་བྱམས་པའི་མཐུ་ཆེན་པོ་འདིས། འདི་དང་འདི་ལྟ་བུ་མྱུར་དུ་ཞི་བར་གྱུར་ཅིག །ཅེས་བརྗོད་པས། དེ་མ་ཐག་ཏུ་དེ་རྣམས་ཞི་བར་འགྱུར་ཏེ། གདོལ་པའི་དྲང་སྲོང་ཕུར་བུ་གསུམ་པ་ལྟ་བུའམ་མཉན་ཡོད་ཀྱི་གྲོང་ཁྱེར་ཆེན་པོར་མཚོན་ཆའི་ཆར་ཕབ་པ་ལ། འཕགས་པ་མོའུ་འགལ་གྱི་བུས། དེ་ལ་སེམས་ཏེ་བྱམས་པ་བསྒོམས་པས། མེ་ཏོག་གི་ཆར་དུ་གྱུར་པ་ལྟ་བུའམ། འཕགས་པ་ཀུན་དགའ་བོས། ཡངས་པ་ཅན་དུ། རིམས་ནད་ཞི་བར་བྱས་པ་ལྟ་བུའམ། བླ་མ་རིན་པོ་ཆེ་བསམ་ཡས་བཙད་པོའི་ཆོས་འཁོར་ལ་བྱོན་པ་ལ། ལྟོ་ལོག་བསྒྱུར་བ་ལྟ་བུའམ། ཧོར་དོར་རྟ་བརྟུལ་བ་ལྟ་བུ་སྟེ། དེ་རྣམས་ཀྱི་ལོ་རྒྱུས་རྒྱས་པར་གསུངས་སོ། །ཡང་རང་ལ་ཆགས་ཁའམ་བར་ཆད་ཀྱི་མཚན་མ་བྱུང་བའམ།

ལྷ་འདྲེ་གདུག་པ་ཅན་ལྟ་བུའམ། གཞན་གྱི་བྱད་ལྟེམས་ཡོད་ན་དེ་ལ་བསམས་ཏེ། བདག་དང་བདག་ལ་གནོད་བྱེད་ཀྱི་སེམས་ཅན་ཐམས་ཅད་ལ་བྱམས་པའི་སྟོབས་ཆེན་པོ་ལ་རྩེ་གཅིག་ཏུ་མཉམ་པར་བཞག་པས། དེ་རྣམས་གང་གིས་ཀྱང་མི་ཚུགས་ཤིང༌། དེ་ཐམས་ཅད་ཕན་བདེར་འགྱུར་ཏེ། ཤ་ར་བའི་རྒྱལ་པོའི་བཙུན་མོ་སྔོ་བསངས་མ་ལྟ་བུའམ། རྒྱ་བྱིན་གྱི་སྐྱེས་རབས་སམ། སྲེག་བྱའི་སྐྱེ་རབས་ལྟ་བུའོ། །ཡང་སེར་ཆགས་ཆེན་པོའི་གྲལ་དཔོན་ལ་འགྲོ་བའམ། ལས་ཀ་ཆེན་པོའམ། འཕྲིན་ལས་ཆེན་པོ་བསྒྲུབ་ན། དེ་ལ་བསམ་སྟེ་གང་དུ་འགྲོ་བའི་ས་ཕྱོགས་དེས་གཙོ་བྱས་པའི་མི་དང་མི་མ་ཡིན་པ་ཐམས་ཅད་ལ་བྱམས་པའི་སྟོབས་ཆེན་པོ་ལ་མཉམ་པར་བཞག་པས། གང་དུ་ཕྱིན་པའི་ས་ཕྱོགས་དེར་རང་གཞན་ཐམས་ཅད་བཀྲ་ཤིས་དང་བདེ་ལེགས་དཔག་ཏུ་མེད་པ་འབྱུང་བ་དང༌། སྣང་བ་ལ་སོགས་པ་བཀྲ་མི་ཤིས་པ་མི་འབྱུང་བ་དང༌། བར་ཆད་གང་གིས་ཀྱང་མི་ཚུགས་པར་བདེ་བར་ཕྱིན་པར་འགྱུར་རོ། །ཡང་དབང་བསྐུར་བའམ་བདུན་ཚིགས་སམ། ཁྱད་པར་དུ་རབ་གནས་ལ་གལ་ཆེ་སྟེ། གང་དུ་སྡོད་པའི་མི་དང་མི་མ་ཡིན་པ་ནས་བརྩམས་ཏེ། རིམ་གྱིས་རྒྱ་ཇེ་ཆེ་ལ་ནམ་མཁའ་དང་མཉམ་པའི་སེམས་ཅན་ཐམས་ཅད་ལ་བྱམས་པ་རྩེ་གཅིག་ཏུ་བསྒོམ། དེ་ཡང་དང་པོ་ནས་སེམས་ཅན་ཐམས་ཅད་ལ་བསྒོམ་ན་རྒྱ་ཆེས་པས་དཀྱིལ་སྟོང་ནས་འགྲོ་གསུངས། ཀོ་མོ་རུ་རྡེའུ་བསྐྱུར་བའི་དཔེ་བཞིན་བསྒོམ་གསུང༌། དེ་ལྟར་མཉམ་པར་བཞག་པས། བྱམས་པའི་སྟོབས་ཆེན་པོ་རང་ཡིད་ཆེས་པ་སྐྱེས་པ་དང༌། དེ་ཉིད་དུ་མེ་ཏོག་དོར་བས། རབ་གནས་ལེགས་པོ་ཡོང་བ་ཡིན། དེ་བཞིན་དུ་ཆོ་ག་གཞན་ལ་ཡང་བྱམས་པའི་མཐུ་ཆེན་པོ་ཐོབ་པ། དངོས་གཞི་དང༌། ཁྱད་པར་ཀྱི་ཆོ་ག་རྣམས་བྱས་པས་ཤིན་ཏུ་བཀྲ་ཤིས་པ་དང༌། བདེ་ལེགས་ཀྱི་དཔལ་འབར་བར་ཡོང་བ་ཡིན། ལར་ཚོགས་ཀྱིས་དཔོན་པོའམ་འགྲོ་བའི་བླ་མ་གཅིག་རང་བྱེད་ན། བྱམས་པའི་མཐུ་ཆེན་པོ་ཞིག་མེད་ཐབས་མེད། ཐ་ན་ནད་པ་ཞིག་ལ་བྱིན་རླབས་སམ་གཏོར་མ་ཞིག་བྱེད་ཀྱང་བྱམས་པའི་ཏིང་ངེ་འཛིན་གྱི་གནད་མ་ཤེས་ན་ནད་པ་དེ་ལ་བྱིན་རླབས་མི་འཇུག་པའམ།

ཡང་ན་རང་གི་ཡོན་ཏན་ཕྲ་མོ་ཞིག་འགྲིབ་པའམ། མི་དེ་ལ་གདོན་དྲག་པོ་ཞིག་གདའ་ན། རྣལ་འབྱོར་པ་མཐུ་ཆུང་ན་རང་ལ་ལྡོག་པའམ། ཆེ་ན་གཞན་ལ་འཕོ་བ་ལ་སོགས་པ། ཉེས་པ་ཞིག་ཅིས་ཀྱང་འབྱུང་ལ། བྱམས་པའི་གནད་ཤེས་ན་སྐྱོན་གང་ཡང་མི་སྐྱེད་ལ། རང་གཞན་ཐམས་ཅད་ལ་ཕན་བདེ་དཔག་ཏུ་མེད་པ་འབྱུང་བ་ཡིན། འཕྲིན་ལས་ཆེ་ཆུང་ཐམས་ཅད་དེས་ཤེས་པར་བྱ། སྒོམ་ཆེན་པའི་རི་ཕུག་ཏུ་སྒྲུབ་པ་ལ་ཡང་གེགས་སྐྱོན་འབྱུང་མི་འབྱུང༌། གཞི་བདག་དབང་དུ་འདུ་མི་འདུ། ཡོ་བྱད་དང་སྙན་གྲགས་ལ་སོགས་པ་དོན་གཉིས་ཀྱི་རྟེན་འབྲེལ་འགྲིག་མི་འགྲིག ཐམས་ཅད་བྱམས་པའི་གནད་ཤེས་མ་ཤེས་ཡིན་ནོ། །དེ་ལྟར་བྱམས་པའི་ལས་སྦྱོར་གྱི་སྐབས་སུ། ལོག་སྟོར་འཁྱམས་གསུམ་ལ་གཟབ་པ་གལ་ཆེ་སྟེ་བྱམས་པ་ལོག་པ་ནི། ཕན་བདེ་བསྒྲུབ་པའི་ལས་སྦྱོར་གང་ཡང་རུང་བ་ལ། བྱམས་པ་ལ་བཞག་པའི་དུས་སུ་ཕ་རོལ་གྱི་གཏམ་མམ་སྤྱོད་ལམ་མ་འཕྲོད་པའི་རྐྱེན་ཞིག་གིས་བྱམས་པ་སྐྱེ་འཕྲོ་ལ་ཞིག་ཀྲུག་གིས་སྐྱེས་ན། རབ་གནས་ཡིན། རབ་གནས་ཉེས་པ་ཡིན། གཞན་ཡང་གང་ཡིན་ཡང་དེ་ཙམ་ཞིག་གིས་ཉེས་པ་བསྐྱེད་པ་ཡིན། བྱམས་པ་སྟོར་བ་ནི། ཇི་ལྟར་བྱམས་པ་བསྒོམ་ཀྱང་བྱམས་པའི་ཏིང་ངེ་འཛིན་གྱི་སྟོབས་ཆེན་པོ་དེ་སྐྱེ་རུ་མ་འདོད་པ་སྟེ། དེས་ཕན་བདེ་མི་འགྲུབ་པ་ཡིན། གཞན་ཡང་བྱམས་པ་ཤུགས་ཆུང་བ་ཡིན། ཡུན་ཐུང་བ་ན། ཕན་བདེ་ཡུན་ཐུང་པ་དང༌། མཐུ་ཆུང་བ་དང་གཞི་མི་བརྟན་པ་དང༌། ཆར་འབེབས་ལྟ་བུའང་སྤྲིན་འདུས་ཀྱིན་གྱེས་པ་ལ་སོགས་པ་འབྱུང༌། བྱམས་པ་འཁྱམས་པ་ནི། ལས་ལ་སྦྱོར་བའི་བྱམས་པ་རྩེ་གཅིག་ཏུ་བསྒོམས་པའི་བྱམས་པ་ཤུགས་ཆེན་པོ་སྐྱེས་པའི་དུས་ན་ཡུལ་ཁམས་གཞན་ཞིག་ཏུ་བསམ་པ་དུང་སོང་ན། ཕན་བདེ་ཡུལ་ཕྱོགས་དེར་ཁ་འཕོ་ནས། རང་བསྒྲུབ་པའི་ཡུལ་ཁམས་དེར་ཕན་བདེ་མི་འགྲུབ་པ་ཡིན། རབ་གནས་ལྟ་བུ་ལ། བྱམས་པའི་སྟོབས་ཆེན་པོ་ཐོབ་པའི་དུས་སུ། རྟེན་གཞན་ཞིག་ལ་བལྟས་པའམ་རེག་པ་བྱས་ན། བྱིན་རླབས་དེ་རྟེན་དེ་ལ་ཡོང་བ་ཡིན་པས་འདི་གསུམ་ལ་གཟབ་པ་གལ་ཆེ།

དེ་ཡང་ལས་སྦྱོར་གང་བྱེད་ཀྱང་གཡོག་འཁོར་རྣམས་ཀྱི་སྤྱོད་ལམ་གཟབ་པ་དང༌། རང་ཉིད་དྲན་ཤེས་བཞིན་རྒྱུན་ཆགས་སུ་གནས་པས། ཁོང་ཁྲོ་དང་ཡིད་མི་བདེ་བ་ཅུང་ཟད་ཀྱང་མེད་པར་བྱ། ཡང་ལུས་ཀྱི་འཁྲུལ་འཁོར། བསམ་པའི་གནད་དུ་གཏོང་ལུགས་དང་པོ་གང་ལ་མྱོང་བ་སྐྱེས་པ་ནས་གནད་ནས་བཟུང་ལ། ཐབས་སྣ་ཚོགས་ཀྱིས། བྱམས་པའི་ཤུགས་ཆེན་པོ་ཅི་སྐྱེ་བྱ་ཞིང༌། དེ་ལ་རྣམ་པར་རྟོག་པས་སྐད་ཅིག་ཀྱང་བར་མ་ཆོད་པར་ཡུན་རིང་དུ་མཉམ་པར་བཞག་པ་དང༌། དེ་ལྟ་བུའི་བྱམས་པའི་ཤུགས་ཇི་ཙམ་ཆེར་སྐྱེས་པ་ཙམ་དུ་ཡིད་གཞན་དུ་མ་ཡེངས་པར་གང་ཕན་བདེ་བསྒྲུབ་པའི་ཡུལ་ཁམས་དེར་ཤེས་པ་རྩེ་གཅིག་ཏུ་གཡོ་བ་མེད་པར་བཞག་པ་དང༌། རབ་གནས་ལྟ་བུ་ལ་ཡང༌། གཞན་དུ་མ་ཡེངས་པར་དུས་དེ་ཉིད་དུ། རྟེན་དེ་ཉིད་ལ་བལྟ་བ་དང་མེ་ཏོག་དོར་བར་བྱའོ། །དེ་ལྟར་ལོག་སྟོར་འཁྱམས་གསུམ་མེད་པས། གང་བསྒྲུབ་པ་དེ་ལ་ཉེས་སྐྱོན་གང་ཡང་མེད་པ་དང༌། ཕན་བདེ་དཔག་ཏུ་མེད་པ་མྱུར་དུ་འགྲུབ་པ་དང༌། དེ་ཡང་གང་བསྒྲུབ་པར་བྱ་བ་དེ་ལ་མྱུར་དུ་འགྲུབ་པ་ཡིན་ནོ། །དེ་ལྟར་བྱམས་པ་བསྒོམས་ལ། མདོ་ནས་ཕན་ཡོན་དཔག་ཏུ་མེད་པ་གསུངས་པ། སློབ་དཔོན་ཀླུ་སྒྲུབ་ཀྱིས་རྒྱལ་པོ་ལ་གཏམ་བྱ་བ་རིན་པོ་ཆེའི་ཕྲེང་བ་བརྒྱད་དུ་བསྡུས་ནས་གསུངས་པ་ནི། འཇིག་རྟེན་ཀུན་གྱིས་བཀུར་བ་དང༌། །དེ་དག་དང་ནི་བསྲུང་བ་དང༌། །ཡིད་དགའ་བ་དང་བདེ་མང་དང༌། །དུག་དང་མཚོན་གྱིས་མི་ཚུགས་དང༌། །སྙན་པས་ཕྱོགས་བཅུར་ཁྱབ་པ་དང༌། །ཚངས་པའི་འཇིག་རྟེན་སྐྱེ་བ་སྟེ། །གལ་ཏེ་གྲོལ་བར་མ་གྱུར་ཀྱང༌། །བྱམས་ཆོས་ཡོན་ཏན་བརྒྱད་ཐོབ་བོ། །ཞེས་སོ། །བྱམས་པ་ལ་བསོད་ནམས་ཀྱི་ཕུང་པོ་དཔག་ཏུ་མེད་དེ། དེ་ཉིད་ལས། རྗེའུ་ཚོང་སུམ་རྒྱའི་ཁ་ཟས་དག །ཉིན་རེ་དུས་གསུམ་བྱིན་པ་བས། །བྱམས་པ་ཐང་ཅིག་ཡུད་ཙམ་གྱིས། །བཅུ་དྲུག་ཆར་ཡང་མི་ཕོད་དོ། །ཞེས་སོ། །དེ་ལ་ཕན་ཡོན་བརྒྱད་ནི། འཇིག་རྟེན་ཀུན་གྱིས་བཀུར་བ་སྟེ།

སེམས་ཅན་སུ་ཡིས་མཐོང་ཡང་དགའ་ཞིང་གུས་པས། མཆོད་ཅིང་སྤྱི་བོ་ལ་འཁུར་བ་དང༌། སྐྱེ་བོ་མང་པོ་སྤྲིན་བཞིན་འདུ་བ་དང༌། དུད་འགྲོ་ཚུན་ཆད་ཀྱིས་ཀྱང་བློ་གཏོད་ཅིང༌། ལྷ་འདྲེ་ཐམས་ཅད་ཀྱིས་ཀྱང་བསྙེན་བཀུར་བྱེད་པ་འབྱུང་ངོ༌། །དེ་དག་གིས་ཀྱང་བསྲུང་བ་སྟེ། འཁོར་གྱི་དཀྱིལ་འཁོར་དུ་རིམས་ནད་ལ་སོགས་པ་མི་འབྱུང་བ་དང༌། གདོན་གྱིས་མི་ཚུགས་པ་དང༌། ཤི་ཚོགས་ཆུང་བ་དང༌། འཁྲུག་ལོང་དང་ཐབས་རྩོད་མི་འབྱུང་བ་དང༌། སྤྱོད་ཡུལ་གྱི་གྲོང་ཁྱེར་དང་ཡུལ་ཁམས་ཐམས་ཅད་ཀྱང་བདེ་བར་འཚོ་ཞིང༌། ལོ་ལེགས་པ་དང༌། འཁྲུག་པ་ཞི་བ་དང༌། མུ་གེ་མེད་པ་ལ་སོགས་པ་འབྱུང་སྟེ། བླ་མ་རིན་པོ་ཆེ་རྩྭ་མཁར་དུ་གཟིམས་པའི་ནུབ་མོ། སད་མོ་ཆེ་བྱུང་བ་ལ་ཡུལ་ཕྱོགས་དེའི་ཉིན་ལམ་གཅིག་གི་ཁོངས་སུ་སད་མ་བབས་པ་ལྟ་བུའམ། རྒྱལ་པོ་བྱམས་པའི་སྟོབས་ལྟ་བུའོ། །ཡིད་དགའ་བ་ཐོབ་སྟེ་ཁྲོ་སེམས་མེད་ཅིང་བྱམས་པ་ལ་གནས་པས། དགའ་བ་འབའ་ཞིག་གིས་ཡིད་བརྒྱན་པ་དང༌། བདེ་བ་མང་བ་སྟེ་རང་གཞན་ཐམས་ཅད་ལ་གྲགས་པ་ངན་པ་དང༌། ངན་དུ་སྨྲ་བ་དང༌། གནོད་པར་བྱེད་པ་ལ་སོགས་པ་མི་འབྱུང་ཞིང༌། མི་མཐུན་པའི་ཕྱོགས་ཐམས་ཅད་ཞི་བ་དང༌། བཀྲ་ཤིས་དང་བདེ་ལེགས་ཀྱི་དཔལ་འབར་ཞིང་ཡིད་ལ་ཅི་བསམ་པ་འགྲུབ་པས་བདེ་བ་མང་བའོ། །རྣལ་འབྱོར་པ་དེ་ལ་དུག་གིས་མི་ཚུགས་ཤིང་དུག་གིས་ཚེའི་དུས་བྱེད་པར་མི་འགྱུར་རོ། །མཚོན་གྱིས་མི་ཕོག་ཅིང་ཚེའི་དུས་བྱེད་པར་མི་འགྱུར་རོ། །སྙན་པ་ཕྱོགས་བཅུར་ཁྱབ་པ་སྟེ། སྙན་པའི་གྲགས་པ་ཆེན་པོ་ཕྱོགས་ཐམས་ཅད་ནས་རླུང་བཞིན་ལྡང་བ་སྟེ། རྗེ་བཙུན་གཉོས་ཀྱིས་ཏི་སེ་ལ་བསྒྲུབ་པ་མཛད་དུས་ཀྱི་གཏམ་རྒྱུད་ལྟ་བུའོ། ཚེ་འཕོས་ནས་ཀྱང་ཚངས་པའི་འཇིག་རྟེན་དུ་སྐྱེ་བ་སྟེ། ཝ་ར་ཎཱ་སིའི་འབབ་ཆུ་གནོད་པ་ཅན་ལ་བྲན་མོ་མ་སྨད་གཅིག་ལ་གཅིག་བྱམས་པའི་སེམས་ཀྱིས་མཚམས་སྦྱར་ཏེ་ཤི་ནས། ཚངས་པའི་ལྷར་སྐྱེས་པ་ལྟ་བུའོ། །དེ་ལྟར་ཕན་ཡོན་བརྒྱད་དང༌།

གཞན་ཡང་ཕན་བདེ་འབྱུང་བའི་ཏིང་ངེ་འཛིན་ཡིན་གསུང་བས་ཕན་ཡོན་དཔག་ཏུ་མེད་པས་དུས་ཐམས་ཅད་དུ་བྱམས་པའི་ཏིང་ངེ་འཛིན་ལ་མཉམ་པར་བཞག་པར་ཞུ། བྱམས་ཁྲིད་འདི་འཇིག་རྟེན་མགོན་པོས་སྐུ་ཚེའི་སྨད་ལ་ས་བོན་ཙམ་ཞིག་གསུངས་པ་ཡིན། བྱམས་པ་ལ་མངའ་བརྙེས་ཤིང་དབང་སྒྱུར་བ་ནི་བླ་མ་རིན་པོ་ཆེ་ཉིད་ཡིན་པས། ངེད་ཀྱང་དེའི་རྗེས་སུ་འབྲངས་ཤིང་རི་ཁྲོད་དུ་བསྒྲུབ་པ་བྱེད་པ་དང༌། ཚོགས་སུ་གཞན་དོན་བྱེད་པ་རུང་སྟེ། དུས་ཐམས་ཅད་དུ་བྱམས་པའི་སྟོབས་ཆེན་པོ་ལ་ཐུགས་རྩེ་གཅིག་མཛད་པས་འདི་ཐམས་ཅད་ཀྱི་དཀྱིལ་འཁོར་དུ་བཞུགས་པར་ཞུ། བྱམས་ཁྲིད་ཀྱི་ཚར་ཆོས་བླ་མ་དམ་པའི་གསུང་སྒྲོས་དྲི་མ་མེད་པ་རྫོགས་སོ།། །། 

༧༢༢༽ ༄། །དཔལ་ཡེ་ཤེས་ཀྱི་མགོན་པོ་ཕྱག་བཞི་པའི་ཡིག་སྣ།། ཨོཾ་སྭསྟི། །བླ་མ་རིན་པོ་ཆེའི་ཞལ་ནས། །རྟེན་གྱི་གང་ཟག་གསང་སྔགས་རྡོ་རྗེ་ཐེག་པའི་སྒོར་བཞུགས་ནས་བླ་མ་ལ་དད་པ། ཤེས་རབ་དང་ལྡན་ཞིང༌། བརྩོན་འགྲུས་ཆེ་ལ་ཡིད་ཐུང་བའི་རྣལ་འབྱོར་པ་དེ། ཚེ་གཅིག་གིས་རྡོ་རྗེ་འཆང་གི་གོ་འཕང་ཐོབ་པར་འགྱུར་བར་གསུངས། དེ་སངས་རྒྱས་པར་གྱུར་ན། ཁམས་གསུམ་ལས་འདའ་ཞིང༌། འཇིག་རྟེན་གྱི་ལྷ་ཆེན་པོ་ཚངས་པ། ཁྱབ་འཇུག་མན་ཆད་ནས། རྒྱལ་འགོང་དང༌། ཕུང་འགོང་ཡན་ཆད་འཁོར་དུ་འགྱུར། ཅི་བསྒོ་བ་ཉན་དགོས་པས་ཐམས་ཅད་ཀྱིས་བྱང་ཆུབ་ལ་བར་ཆད་མི་བྱེད་པར་འགྱུར། བར་ཆད་ཐམས་ཅད་རིམ་གྱིས་བསྡུ་ན། ཉོན་མོངས་པ་སེམས་ཀྱི་བར་ཆད། འབྱུང་བ་ལུས་འཁྲུགས་ཀྱི་བར་ཆད། ཕྱི་རོལ་གདོན་གྱི་བར་ཆད་གསུམ་ཡིན། དེའང་ལ་ལའི་འདོད་པ་སྔོན་ལ་སྐྱོན་དང་བར་ཆད་བསལ་ནས་ཕྱིས་ཡོན་ཏན་སྒྲུབ་པར་འདོད་ཀྱང༌། དེ་མ་ཡིན། སྐྱོན་དེ་ཉིད་སོལ་ན་ཡོན་ཏན་དུ་འཆར་བ་ཡིན། དེ་ལ་བར་ཆད་གསུམ་པོ་དེ་སེལ་བ་ལ། རྒྱུད་བྱིན་གྱིས་རློབ་པའི་བླ་མ། དངོས་གྲུབ་སྟེར་བའི་ཡི་དམ། བར་ཆད་སེལ་བའི་ཆོས་སྐྱོང་གསུམ་དགོས་ལ། དེའང་ནང་གི་གཉིས་པོ་བླ་མ་ཡི་དམ་གྱིས་སེལ། ཕྱིའི་དེ་སེལ་བ་ལ་ཆོས་སྐྱོང་གལ་ཆེ། ཆོས་སྐྱོང་ཡང་འཇིག་རྟེན་པ་ཅི་སྣང་ལ་བྱས་ན་གནས་སྐབས་སུ་ཕན་པ་ལྟར་སྣང་ཡང་མཐར་ཕུང་འདྲེ་ཆེ། བདུད་དུ་འགྲོ་བ་ཡིན། དེས་ན་གཉུག་མར་གནས་པའི་མ་མགོན་གཉིས་ལ་བྱེད་པ་གལ་ཆེ། དེ་གཉིས་ལ་མང་པོ་ཡོད་ཀྱང་དོན་གཅིག་པ་ཡིན། དེའི་ནང་ནས། ངེད་ཀྱི་འདི་སློབ་དཔོན་ནཱ་གརྫུ་ནས་དམ་ལ་བཏགས་པའི་མ་ཧཱ་ཀ་ལ་བྱ་རོག་མིང་ཅན་ཡིན། གསོལ་བ་འདེབས་པ་རྣམས་ཀྱིས་ཀྱང་དཔལ་ཆེན་པོ་འདི་ལ་འདེབས་དགོས། དེ་ལ་ཐུགས་དམ་གྱི་གནད་ནས་བསྐུལ་ཤེས་དགོས། དེ་ལ་ལྟ་ལུགས་ཤིག་ཤེས་དགོས། དེ་ལ་འདུག་ལུགས་ཤིག་ཤེས་དགོས། དེ་མ་ཤེས་ན་སྒྲུབ་ཀྱང་རང་ལ་དངོས་གྲུབ་མེད་ཅིང་བར་ཆད་དུ་འགྱུར།

དེ་ལ་སྔོན་ང་འབུ་རྩིབས་ཀླུང་མོ་ཆེ་ན་ཡོད་པའི་དུས་སུ། ཆོས་སྐྱོང་གི་སྒྲུབ་པ་བྱས་པས་མཐུའང་ཤིན་ཏུ་ཆེ་བ། ཇག་ཁྱི་སུག་ལ་སོགས་པ་ལ་དམོད་པ་བྱས་པ་ཙམ་གྱིས་ཤི་བ་ལ་སོགས་པ་བྱུང་ཡང༌། ནམ་བཤད་པའི་ཚེ་ན་སྣ་ཁྲག་ཤོར། ཤིན་ཏུ་རྩུབ་པར་བྱུང་བ་ལ། གསོལ་བ་བཏབ་པས། དེ་ནུབ་རྨི་ལམ་དུ་ཌཱ་ཀི་མ་བཞིས་ལུང་བསྟན་པས། ཕྱིས་གོ་ནས་བཀྲ་ཤིས་པ་ལ་སོགས་པ་ཐམས་ཅད་བྱུང༌། དེ་ལ་ཆོས་སྐྱོང་གི་འདུག་ལུགས་ནི། དུས་གསུམ་གྱི་སངས་རྒྱས་ཐམས་ཅད་ཀྱི་ཚད་མེད་པའི་ཐུགས་རྗེ་ཕུལ་དུ་བྱུང་བའི་ངོ་བོ་ཡིན། དེར་བལྟ་དགོས་པ་ཡིན། དེའི་ཐུགས་དམ་གནད་ནས་བསྐུལ་བ་གང་ཡིན་ན། གོ་དགོས་པ་ཡིན། ཐུགས་ནི་བུདྡྷ་ཐམས་ཅད་ཀྱི་ཚད་མེད་པའི་ཐུགས་རྗེའི་ངོ་བོ་ཡིན། དམ་ནི་དེ་ལས་མི་འདའ་བར་དམ་བཅས་པ་ཡིན་ཏེ། དེ་ལ་སྔོན་རུ་ཏྲ་ཀ་རུ་ཎར་གྱུར་པའི་ཚེ། བཅོམ་ལྡན་འདས་ཀྱིས་སྐུའི་དཀྱིལ་འཁོར་དུ་དབང་བཞི་བསྐུར། ས་བཅུའི་རྟོགས་པ་བསྐྱེད་ལུང་བསྟན། དེའི་ཚེ་སྔར་རང་གི་མྱོང་བ་ལ་དཔགས་ནས། སྤྱིར་སངས་རྒྱས་ཐམས་ཅད་ཀྱི། བྱེ་བྲག་ཏུ་བསྐལ་པ་འདིའི་སངས་རྒྱས་སྟོང་གི་བསྟན་པ་བསྲུང་བར་ཐུགས་བསྐྱེད་དམ་བཅས་པའོ། །སྐུལ་མཁན་སེམས་གསུམ་་་་་་བྱམས་པ། སྙིང་རྗེ། བྱང་ཆུབ་་ཀྱི་སེམས་དང་ལྡན་པས། སེམས་ཀྱི་ངོ་བོ་ཆོས་སྐྱོང་བསྐུལ་ན་ཁུལ། སངས་རྒྱས་རྣམས་ནི་གདུལ་བྱའི་དབང༌། བོ་དྷི་ཆོས་ཀྱི་དབང་ཡིན་པས། དེ་མ་ཡིན་པའི་དུག་གསུམ་གྱིས་བསྐུལ་བས་གསོད་པ་རང་གཤེད་དུ་འགྲོ། སྔགས་པ་ཕལ་ཆེར་ཞེ་སྡང་ལ་སོགས་པས་བསྐུལ་བ་ཤས་ཆེ། མདོར་ན་ཐུགས་དམ་བསྐུལ་ཤེས་ན་སངས་རྒྱས་ཀྱི་བསྟན་པ་བསྲུང་བ་ཡིན། དེའང་ཡིན་ཏེ་བསྟན་པ་བས་རང་བསྲུང་དགོས་སྙམ་ན། རང་བསླབ་པ་གསུམ་དང་ལྡན་ན་སངས་རྒྱས་ཀྱི་བསྟན་པ་དེ་ཡིན། མི་ལྡན་ན་བསྟན་པ་མ་གྲུབ་པར་བསྲུང་རྒྱུ་མི་རྙེད། ཁྱད་གཞི་མ་གྲུབ་པར་ཁྱད་ཆོས་མི་འབྱུང༌། དེའང་རྗེ་བཙུན་གསང་བའི་བདག་པོས། བཅོམ་ལྡན་འདས་ལ་ཞུས་པ།

བསྟན་པ་ནི་གང༌། བསྲུང་བར་བྱ་བ་ནི་ཇི་ལྟ་བུ་ཞུས་པས། བཅོམ་ལྡན་འདས་ཀྱིས་བཀའ་བསྩལ་པ། ལག་ན་རྡོ་རྗེ་ཉོན་ཅིག བསྟན་པ་ནི་གཉིས་ཏེ། བསྟན་པ་དངོས་དང་བསྟན་པའི་གཟུགས་བརྙན་ནོ། །དངོས་ནི་བསླབ་པ་རིན་པོ་ཆེ་གསུམ་མོ། །གཟུགས་བརྙན་ནི་འདྲ་བར་ཚུལ་འཆོས་པའོ། །གཉིས་ཀ་བསྟན་པ་ཡིན་པར་རིག་པར་བྱོས་ཤིག་ཅེས་སོ། །ད་རང་རེ་རྣམས་ཀྱང་བསྟན་པ་ལ་གནས་པ་བསྲུང་རྒྱུ་ཡོད་པ་རེ་བྱ་དགོས། རང་བསྟན་པ་ལ་མི་གནས་པར་དམ་ཉམས་ཁུག་བྱས་པས། རང་བུབས་པར་འོང༌། བསྟན་པ་དང་ལྡན་པ་ལ་སྒྲུབ་མི་དགོས་པར་བསྲུང་བ་ཡིན། སྒྲུབ་པ་ཞིག་ནན་ལྟར་བྱེད་ན། ང་འབུའི་ལུགས་ཀྱི་བསླབ་པ་རིན་པོ་ཆེ་གསུམ་ལྟར་བསྙེན་པ་བྱས་པས། ལྷག་བསམ་དེ་གང་ལས་བྱུང་ན། ཚུལ་ཁྲིམས་ལས་བྱུང་བས། བདག་ཚུལ་ཁྲིམས་དང་མི་འབྲལ་བར་གྱུར་ཅིག་སྙམ་དུ་ལྷག་བསམ་བསྐྱེད་པ་དང་མིག་ཕྱེ་བས་མདུན་ན་མ་མགོན་གཉིས་འདུག ལྷ་མོ་སྐུ་དལ་བ། མཛེས་པ། སྣུམ་པ། འཛུམ་པ། མེ་རི་ཐམས་ཅད་ཐུར་ལ་གྲོལ་བར་འདུག མགོན་པོ་རྔམས་པ། ཁྲོ་བ། གཏུམ་པའི་ཉམས་ཅན། མེ་གྱེན་ལ་འབར་བར་འདུག ལྷ་མོའི་ཞལ་ནས་མིང་པོའི་བསམ་པ་དེ་ལེགས་སོ། །བདག་ཅག་གིས་ཀྱང་བསྲུང་བར་བགྱིའོ་ཟེར་སྐད། རྟེན་འབྲེལ་གསུམ་གནད་གཅིག་པས་དེ་ལྟར་བྱུང་བ་ཡིན། དེའང་ཚུལ་ཁྲིམས་བསྲུང་པས། ནང་དུ་གསང་བ་རྟེན་འབྲེལ་ཀུན་ད་བརྟན་ན་ནང་རྟེན་འབྲེལ་སྤོངས་སེམས་དྲག་པོ་དེ་བྱུང་བ་ཡིན། ཕྱི་རྟེན་འབྲེལ་མ་མགོན་མཐོང་བ་ཡིན། དེའི་རྒྱུ་མཚན་རྡོ་རྗེ་ལུས་ཀྱི་རྩ་ཐམས་ཅད་ལྷ་མོའི་ངོ་བོ་ཡིན། ཐིག་ལེ་ཐམས་ཅད་དཔའ་བོའི་ངོ་བོ་ཡིན། དེར་ཚུལ་ཁྲིམས་ཀྱིས་ཐིག་ལེ་བརྟན་པས་རྩ་གང་བདེ་བ་རྒྱས་པས་ལྷ་མོ་དེ་ཆ་ལུགས་དེ་ལྟར་བྱུང་བ་ཡིན། ནང་རྟེན་འབྲེལ་དེ་མ་ཉམས་པས་རྒྱུ་འབྲས་ཐམས་ཅད་དུ་ཉེས་སྐྱོན་དང་དགྲ་དང་བདུད་ལས་རྣམ་པར་རྒྱལ་བའི་བརྡར་མགོན་པོ་དེ་ལྟར་སྣང་བ་ཡིན། ཇོ་གདན་གྱིས་མ་མགོན་གཉིས་སྒྲུབ་མ་མྱོང༌།

དེས་ན་སྤོངས་སེམས་བསྐྱེད་ཅིང་བསྲུང་བ་དེ་བསྙེན་སྒྲུབ་ཡིན། དཔེར་ན་མ་མགོན་གྱི་སྲོག་ཆད་པར་བཅུག་པ་ཡིན། པདྨའི་མཚོ་ལ་ངང་པ་ལྟར༌། །རིང་དུ་གནས་ཀྱང་འདུ་བར་བྱེད། །ཅེས་པ་དང་འདྲ། ལྷག་པ་ཏིང་ངེ་འཛིན་ནམ། སེམས་གསུམ་གྱིས་བསྒོམ་པ་ཡིན། དེ་དང་ལྡན་ན་ཆོས་སྐྱོང་བས་དུས་གསུམ་གྱི་བུདྡྷ་དང་བོ་དྷི་ས་ཏྭ་ཐམས་ཅད་ཀྱང་དེ་ལ་ཆགས་པར་འདུག ལྷག་པ་ཤེས་རབ་ལྟར་ན་བསྐྱེད་རྫོགས་གཉིས། བསྐྱེད་རིམ་བཅོམ་ལྡན་འདས་རྡོ་རྗེ་འཆང་དུ་བསྒོམས་པས་སྔར་གྱི་བླ་མ་ཡིན་པའམ། ངོ་བོ་གཅིག་པས་འགྲུབ་ལ། རྫོགས་རིམ་སྟོང་པ་ཉིད་བསྒོམས་ཀྱང༌། དེ་བཞིན་ཉིད་ཀྱི་ངོ་བོར་གཅིག་པས་སྲོག་གཟུང་བ་ཡིན། དེ་ལྟར་བསླབ་པ་རིན་པོ་ཆེ་གསུམ་ལྟར་བསྙེན་སྒྲུབ་བྱས་ན། ལས་སྦྱོར་ཤུགས་ལ་འགྲུབ། ཅིས་ཀྱང་ལས་སྦྱོར་ཞིག་བྱེད་ན། སྦྱོར་དངོས་རྗེས་གསུམ་དང་ལྡན་དགོས། སྦྱོར་བ་ཚད་མེད་པའི་ཐུགས་རྗེ་ཆེན་པོ་དེ་ཡིན། དངོས་གཞི་ཞིང་བསམ་པ་དངོས་པོ་གསུམ་གྱི་རྟེན་འབྲེལ་སྒྲིག་པ་ཡིན། དེའང་འོད་ཟེར་སྤྲོས་ནས་འགུགས་པའི་དུས་སུ་ལྕགས་ཀྱུ་ལ་སོགས་པ་དེ་རྣམས་སྤྲོ་བའང་ཚད་མེད་པའི་ཐུགས་རྗེའི་བང་ཆེན་པ་ཡིན། ཞེ་སྡང་གིས་འགུག་པ་མེད། དེའང་འདི་གྲིབ་ཤིན་ཏུ་ཆེ་སྟེ། ཚེ་འཁོར་བ་ཐོག་མ་མེད་པ་ནས་ལས་བསགས་པ་ཐམས་ཅད་ལུས་སེམས་གཉིས་ཀྱི་ཐོག་ན་ཡོད། བྱེ་བྲག་ཏུ་རྣམ་པར་སྨིན་པའི་ལུས་འདི་ལ་ཡོད་པས། ཏོལ་ཅོལ་དུ་མི་ཉན། དེའང་འདོད་ཆགས་ཁྲག ཞེ་སྡང་རུས་པ། གཏི་མུག་ཤ་ཆེན། འདི་ཐམས་ཅད་དཀྱིལ་འཁོར་གྱི་སྟཻཻང་དུ་རླུང་མེ་སྦུད་སྦར་གྱིས་སྦྱངས། ཡེ་ཤེས་ཀྱི་བདུད་རྩིར་བསྒྱུར་བ་དེ་དངོས་པོ་དག་པ། བསམ་པ་དག་པ་སེམས་གསུམ། ཞིང་དག་པ་རང་ཆོས་སྐྱོང་རྣམས་བཅོམ་ལྡན་འདས་རྡོ་རྗེ་འཆང་གི་ངོ་བོ་ཡིན། དེ་རྣམས་ལ་ཡེ་ཤེས་ཀྱི་ཚོགས་བསགས་པའི་ཆེད་དུ་འབུལ་བ་ཡིན། རྗེས་སྐུ་གསུམ་གྱི་འཕོ་བ་བྱས་པས་ཁོའི་རྣམ་ཤེས་དེ་འོག་མིན་དུ་རྡོ་རྗེ་འཆང་ཡབ་ཡུམ་གྱི་སྦྱོར་མཚམས་སུ་བསྟིམས་པས།

རྡོ་རྗེ་འཆང་གི་སྐུ་ཆུང་ངུ་ཞིག་ཏུ་བསམ་པ་ཡིན། ཡང་ཁོའི་ཤེས་པ་དེ་ཚད་མེད་པའི་ཐུགས་རྗེ་དང་བསྲེ་བ་ནི་ལོངས་སྐུ། ཐུགས་གཉིས་སུ་མེད་པའི་ཡེ་ཤེས་དང་བསྲེ་བ་ཆོས་སྐུ། སྤྱིར་རང་རེའི་ལུགས་ཀྱི་བསྔོ་བ་བྱེད་པར་ལྟར་ན། རྣམ་ཤེས་མི་བསྐྱོད་པར་བསྐྱེད་པ་དེ་སྤྲུལ་སྐུ། ཐིག་ལེའི་བར་དུ་བསྒོམ་པ་ལོངས་སྐུ། སྟོང་ཉིད་བསྒོམ་པ་ཆོས་སྐུ་འདི་ཟབ། དེ་ལྟར་མཛད་པས་ཚེ་གཅིག་གིས་མཆོག་ཐུན་མོང་ཐམས་ཅད་བར་ཆད་མེད་པར་འགྲུབ་པ་ལགས་པས་དེ་ལྟར་མཛད་པ་ཞུ། འོ་ན་ཚད་མེད་པའི་ཐུགས་རྗེ་གསོད་པར་ཅང་རིགས་སམ་སྙམ་ན། དེ་རིགས་ཏེ། སྔོན་བཅོམ་ལྡན་འདས་བྱ་རྒོད་ཕུང་པོའི་རི་ལ་འཁོར་དང་བཅས་པ་གསོ་སྦྱོང་མཛད་པའི་ཚེ། བཀའ་ལུང་སོ་སོར་ཐར་པའི་མདོ་གསུངས་པ་ལ། བྲམ་ཟེའི་ཁྱེའུ་གཉིས་ཀྱིས་ཕག་ཉན་བྱས་པས། གསང་བའི་བདག་པོས་རྡོ་རྗེ་བསྣུན་ནས་ཕག་ཏུ་རྡུལ་དུ་བཏང་བས། འོད་བསྲུང་ཤི་ར་ཟ་སྟན་ལས་ལངས་ནས། གསང་བའི་བདག་པོ་ནི་ཚད་མེད་པའི་ཐུགས་རྗེ་དང་མི་ལྡན་པར་འདུག་ཅེས་སྔར་གྱི་ལོ་རྒྱུས་བཅོམ་ལྡན་འདས་ཀྱི་སྤྱན་སྔར་བསྙད་པས་བཅོམ་ལྡན་འདས་ཀྱི་ཞལ་ནས། འོད་བསྲུང་དེ་ལྟར་མ་བསམ་ཞིག མདོ་འདི་ལ་དགེ་སློང་དང་དགེ་ཚུལ་མ་གཏོགས་པ་འཁོར་གྱི་དགེ་བསྙེན་དང་དགེ་བསྙེན་མ་ལ་སོགས་པ་གང་གིས་ཀྱང་མཉན་པར་མི་རུང་ན། གཞན་དག་གིས་ཉན་པ་ནི་གླག་ལྟ་བ་ཡིན་པས། ཤིན་ཏུ་ཡང་ཚད་མེད་པའི་ཐུགས་རྗེས་བསད་པར་འོས་པའོ་གསུང༌། ཤིན་ཏུ་གདུག་ཅིང་གཏུམས་པ་ལ། །ཞི་བས་ཕན་པར་མི་འགྱུར་བས། །དེ་ལྟར་རྡོ་རྗེ་ཅན་གཟིགས་ནས། །ཁྲོ་བོར་དེ་བཞིན་གཤེགས་ཀུན་མཛད། །ཅེས་གསུངས་སོ།། །། ༧༢༣༽ ༄། །དཔལ་ཡེ་ཤེས་ཀྱི་མགོན་པོའི་སྒྲུབ་ཐབས་ཀྱི་ཁྲིད་ཡིག། ཡོན་ཏན་འབྱུང་གནས་བླ་མ་རིན་ཆེན་དང༌། །བཅོམ་ལྡན་འཁོར་ལོ་སྡོམ་པའི་ལྷ་ཚོགས་དང༌། །དེ་ཡི་བཀའ་སྲུང་ནག་པོ་ཆེན་པོ་ལ། །ལུས་ངག་ཡིད་གསུམ་གུས་པས་ཕྱག་འཚལ་ལོ། །དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ་བླ་མ་རིན་པོ་ཆེའི་ཞལ་སྔ་ནས།

དཔལ་ནག་པོ་ཆེན་པོའི་སྒྲུབ་ཐབས་འདི་ལ་ང་ཤིན་ཏུ་མཁས་པ་ཡིན་གསུངས། རྣལ་འབྱོར་བླ་ན་མེད་པའི་བྱང་ཆུབ་སྒྲུབ་པར་བྱེད་པ་ལ། བར་དུ་གཅོད་པ་སེལ་བར་བྱེད་པའི་ཆོས་སྐྱོང་བའི་སྲུང་མ་རེ་རེ་དགོས་པ་ཡིན། དེ་ཡང་མ་མགོན་རྣམ་པ་གཉིས་པོ་འདི་སྒྲུབ་པ་པོ་རྣམས་ཀྱི་གཉུག་མར་གནས་པའི་ཆོས་སྐྱོང་ཡིན་པས་གཏོར་ཆུང་རེ་རེ་ཕུལ་བས་བར་ཆད་སེལ་བ་ཆོས་ཉིད་ཡིན། སྒྲུབ་པ་པོ་དམ་ཚིག་དང་ལྡན་ན་བསྙེན་སྒྲུབ་མི་འཚལ། ཁམས་ཀུན་ན་སྔགས་པ་གསར་པ་ལ་བཀའ་སྲུང་མི་འཚལ་ཟེར་ཏེ། འདན་བྲག་རྩ་ན་མཆོད་པ་བྱེད་པ་ལ། ཆོས་སྐྱོང་རྡོ་རྗེ་ཁོལ་པོ་ལ་བཤོས་བུ་ཞིག་ཕུལ་བ་ལ། བཙུན་ཆུང་ཞིག་གིས་བཤོས་བུ་ཁྲ་ཟིང་ངེ་བ་དེ་མཐོང་ནས། དཔལ་ནག་པོ་ཆེན་པོ་བཞེས་ཤིག་བྱས་པས། དེའི་ནུབ་མོ་གནས་བརྟན་གྱི་རྨི་ལམ་དུ་ཆོས་སྐྱོང་བྱུང་ནས། ཁྱོད་མཆོད་པ་དེ་ཙམ་ཞིག་བྱེད་པ་ལ་ང་ལ་བག་ཙམ་ཞིག་མི་སྟེར་ཟེར། ཁྱོད་ལ་གཏོར་མ་ཕུལ་བྱས་པས། དེ་ནག་པོ་ཆེན་པོས་བཞེས་ནས་ང་ལ་བལྟ་ས་ཡང་མ་རྙེད་ཟེར་སྐད། དེས་ན་གཏོར་མ་གཤམས་པའི་དུས་སུ་ཟུར་བསྔོས་བྱས། གཙང་བཙན་དང་རྒྱལ་འགོང་ལ་སོགས་པས་ལྟ་ས་ཡང་མི་རྙེད་དེས་གཏོར་མ་འདྲེ་ལ་མི་འཆོར་རོ། །ང་སྙམ་ན་དཔལ་ནག་པོ་ཆེན་པོ་དང་དཔལ་ལྡན་ལྷ་མོ་འདི་གཉིས་དུས་གསུམ་གྱི་སངས་རྒྱས་ཐམས་ཅད་ཀྱི་ཚད་མེད་པའི་ཐུགས་རྗེ་ཆེན་པོ་ཡིན་སྙམ། དེའི་གོ་བ་གང་ཡིན་ན་ཁམས་གསུམ་གྱི་སེམས་ཅན་ཐམས་ཅད་དང་པོ་ཞི་བས་བསྟན་པ་ལ་ཅི་ཚུད་བྱ། བསྟན་པའི་ངོ་བོ་བསླབ་པ་གསུམ་ཡིན། དེས་ཀྱང་མ་ཚུད་ན་དབང་གི་སྲིད་དུ་བཅད་ལ་སློབ་མར་གྱུར་པ་དང༌། ལྷག་པའི་ཚུལ་ཁྲིམས་ཀྱི་བསླབ་པ་ལ་སོགས་པའི་བསྟན་པ་གཞུག དེས་ཀྱང་མི་ཚུད་ན་མངོན་སྤྱོད་ཀྱི་འཕྲིན་ལས་ཀྱིས་གསོད་པ་དང་དབྱེ་བ་དང་བརྡེག་པ་ལ་སོགས་པའི་བསྟན་པ་ལ་སྡང་བ། བླ་མ་ལ་སྨོད་པ། གཙུག་ལག་ཁང་འཇིག་པ། སེམས་ཅན་ལ་འཚེ་བ་རྣམས་བསྒྲལ་ཞིང་འདུལ་ཏེ། དོན་གྱི་གདུག་པ་ཅན་ཐམས་ཅད་སངས་རྒྱས་ལ་འགོད་པའི་ཆེད་དུ་དཔལ་ནག་པོ་ཆེན་པོས་ཐུགས་བསྐྱེད་པ་ཡིན།

དེའི་གོ་བ་མེད་ན་འཇིགས་འཇིགས་ཀྱི་མི་ཕན་བཟླས་སྒོམ་བྱར་ཡང་མི་བཏུབ། སྔོན་ཁམས་ན་ཡོད་པའི་དུས་རྟགས་དང་མཚན་མ་ཐོབ་ནས་དགྲ་གསོད་ཀྱང་ཚེགས་མེད་པ་ལ་གཞན་གྱི་ཞུ་བ་བཤད་པས། ཤངས་ཁྲག་ཟགས་ཏེ་འཇིགས་འཇིགས་བྱས་པས་ཤངས་ཁྲག་གསོལ་ཀྱང་མ་ཕན་པ་ལ། ཕྱིས་ཚད་མེད་པའི་ཐུགས་རྗེ་ཆེན་པོ་ཡིན་པའི་གོ་བ་འདི་བྱུང་བས། བཤད་པ་དང་བསྟན་ཡང་ཆོག་པར་བྱུང༌། འོ་ན་ཚད་མེད་པའི་ཐུགས་རྗེས་གསོད་པར་མི་སྲིད་སྙམ་ན། བཅོམ་ལྡན་འདས་ཀྱིས་གསོ་སྦྱོང་མཛད་པ་ལ། བྲམ་ཟེའི་ཁྱེའུ་གཉིས་ཀྱི་དཔག་ཉན་བྱས་པ་ལ། ལག་ན་རྡོ་རྗེས་དེ་གཉིས་རྡུལ་ཐལ་བར་བཏང་བ་མངོན་སུམ་དུ་མཐོང་བས། བཅོམ་ལྡན་འདས་ཀྱི་སློབ་མ་བྱང་ཆུབ་སེམས་དཔའ་རྣམས་སྙིང་རྗེ་ཆེན་པོ་དང་ལྡན་པར་གསུངས་པ་དེ་མི་ལྡན་པར་འདུག་ཞུས་པས། དེ་ཉིད་སྙིང་རྗེ་ཆེན་པོ་ཡིན་གསུངས་པ་དང༌། འོ་ན་དེ་ལྟར་བསད་པས་སྡིག་ཏུ་མ་འགྱུར་རམ་ཞེ་ན། བཅོམ་ལྡན་འདས་ཀྱིས། སེམས་ཅན་ཀུན་གྱི་དོན་ཕྱིར་དང༌། །སངས་རྒྱས་རྣམས་ཀྱི་བསྟན་པའི་ཕྱིར། །སེམས་ཅན་ཐམས་ཅད་བསད་ཀྱང་ནི། །སྡིག་གིས་གོས་པར་མི་འགྱུར་རོ། །ཞེས་གསུངས་པ་དང། རྣམ་རྟོག་བཤིག་པའི་འཁྲུལ། ཞེས་གསུངས་པ་དང༌། གཤིན་རྗེའི་གཤེད་ནག་པོའི་རྒྱུད་ལས། ཨ་ལ་ལ་བསད་དོ། །བསད་པ་མ་ཡིན་སྡིག་ལས་གྲོལ། །ཞེས་པ་དང༌། སྙིང་རྗེས་བསྒྲལ་བའི་དམ་ཚིག་ནི། །བསད་ཅིང་མནན་པ་མ་ཡིན་ཏེ། །ཕུང་པོ་རྡོ་རྗེ་གཏམས་བྱས་ནས། །རྣམ་པར་ཤེས་པ་རྡོ་རྗེར་བསྒོམ། །ཞེས་གསུངས་སོ། །དེ་ཀུན་ངེད་ཀྱི་སྤྱོད་ཡུལ་མིན། རྣམ་པར་ཤེས་པ་གནས་སྤར་བའི་དུས་ནམ་ཡིན་སྙམ་ན་གསོད་ནུས་པས་གནས་སྤར་ནུས་ཏེ། དེའི་ཤེས་བྱེད་སློབ་དཔོན་པདྨས། ཐུགས་རྗེ་ཆེན་པོ་པདྨ་ཅོད་པན་གྱི་རྒྱུད་ཀྱི་འགྲེལ་པ་ཐབས་ཀྱི་ཞགས་པ་མ་ཆགས་པདྨའི་འཕྲེང་བ་ཞེས་བྱ་བ་ནས། རྒྱལ་པོ་ར་མ་ཎའི་གཏམ་རྒྱུད་དཔེར་མཛད་ནས། ར་མ་ཎས་མདའ་འཕངས་ཚད་ཕོག ཕོད་ཚད་འཆི། ཤི་ཚད་ལྷར་སྐྱེ་བ་བཞིན་དུ་རྣལ་འབྱོར་པ་བསྐྱེད་རྫོགས་གཉིས་ཀྱི་ཏིང་ངེ་འཛིན་དང་ལྡན་པས་གནས་སྤར་ནུས་པ་ཡིན་ཏེ།

འདི་ལ་མཇུག་བསྟན་པ་འཕོ་བའི་གདམས་ངག་མ་ཤེས་ན་གཉིས་ཀ་འཁོར་བར་འཁྱམས་གསུངས་པས། དེའི་ཚུལ་ལུགས་ཞིང་བསམ་པ་དངོས་པོ་གསུམ་གྱི་རྟེན་འབྲེལ་གྱིས་བསྒྲལ་བར་བྱ་བའི་ཚུལ་དང་གནས་སྤར་བའི་མན་ངག་ནི། དང་པོ་རྡོ་རྗེ་མཁའ་འགྲོ་མ་རྣམས་ཀྱི་སྔགས་དང་ཏིང་ངེ་འཛིན་གྱི་སྦྱོར་བས། བསྒྲལ་བར་བྱ་བའི་བསྒྲུབ་བྱ་བཀུག་ནས། ད་ལའི་སྟེང་དུ་བོར་ཏེ། དེའི་ལུས་འདོད་ཆགས་ལས་གྲུབ་པའི་ཁྲག་གི་རྒྱ་མཚོ། ཞེ་སྡང་རུས་པའི་ཕུང་པོ། གཏི་མུག་ཤའི་རི་བོ་དེ་དག་ཚོགས་ཀྱི་འཁོར་ལོར་བསྒྲུབ་སྟེ། རང་ཉིད་རྣལ་འབྱོར་པ་བསྐྱེད་རྫོགས་གཉིས་ཀྱི་མན་ངག་གིས། དབང་ཕྱུག་ཡབ་ལྔ་ཡུམ་ལྔ་ལ་སོགས་པའི་རྣམ་པར་དག་པའི་ཞིང་དུ་ངེས་པར་བྱས་ནས་ཚོགས་ཀྱི་འཁོར་ལོ་ལོངས་སྤྱོད་དེ། ཁོའི་རྣམ་པར་ཤེས་པ་རང་དབང་མེད་པར་འོག་མིན་གྱི་གནས་སུ་རང་གི་ལྷག་པའི་ལྷ་དཔལ་ཧེ་རུ་ཀ་ཡབ་ཡུམ་གྱི་སྦྱོར་མཚམས་སུ་འཕངས་ནས་སྙོམས་པར་བཞུགས་པས་ཧེ་རུ་ཀ་ཆུང་ངུ་ཞིག་ཏུ་གྱུར་ཏེ། ཡུམ་གྱི་པདྨར་ཞུགས་པ་དེ་ཕྱིར་མི་ལྡོག་པའི་རྒྱ། རྡོ་རྗེ་རྒྱ་གྲམ་གྱིས་ཁ་བཅད་པ་ནི་སྤྲུལ་པའི་སྐུར་འཕོ་བའོ། །དེ་ཉིད་བཅོམ་ལྡན་འདས་ཀྱི་ཐུགས་བྱང་ཆུབ་ཀྱི་སེམས་རྣམ་པ་གཉིས་དང་དབྱེར་མེད་དུ་གྱུར་པ་ནི་ལོངས་སྤྱོད་རྫོགས་པའི་སྐུར་འཕོ་བའོ། །རང་གི་སེམས་ཆོས་ཉིད་ཀྱི་སྐུ་དང་དབྱེར་མེད་པ་བྱ་བ་ནི་ཆོས་ཀྱི་སྐུར་འཕོ་བ་ཡིན་གསུངས་སོ། །དེ་རྣམས་ནི་གསང་སྔགས་རྙིང་མའི་ལག་ལེན་གཙོ་ཆེ་བའོ། །ངེད་རང་ཕ་སྤད་ཀྱི་ཉམས་ལེན་ནི། གཤིན་པོའི་བསྔོ་བ་འདི་ཡིན་ཏེ། དེ་ལ་སྐུ་གསུམ་འཕོ་བའི་ཚུལ་ལུགས་ནི། སེམས་ཅན་ཐམས་ཅད་མི་བསྐྱོད་པར་བྱས་ནས་བཟླས་པ་སྤྲུལ་པའི་སྐུ་འཕོ་བའོ། །དེ་ཐམས་ཅད་འོད་ཟེར་གྱི་རྣམ་པར་གྱུར་ནས་ཐུགས་ཀར་བསྡུ་བ་ལོངས་སྐུར་འཕོ་བའོ། །དེ་ཐམས་ཅད་རིམ་གྱིས་ན་དའི་བར་དུ་ནམ་མཁའ་ལ་སྤྲིན་དེངས་པ་བཞིན་དུ་སོང་ནས་ཅི་ཡང་མི་དམིགས་པ་མཚན་མ་མེད་པའི་བཟླས་པ་ནི་ཆོས་ཀྱི་སྐུར་འཕོ་བའོ། །དེ་ལྟར་སྐུ་གསུམ་དུ་རྣལ་འབྱོར་པས་གནས་སྤར་བ་ནི་མཇུག་བསྟན་པ་འཕོ་བའི་གདམས་ངག་གོ། །དེ་ལྟར་ཚད་མེད་པའི་ཐུགས་རྗེ་ཆེན་པོས་བསྒྲལ་བར་བྱ་བའི་ཚུལ་ལུགས་སོགས་ནས།

དེའི་ཤེས་བྱེད་སྐྱེས་པའི་བར་གྱི་གླེང་གཞི་ནི། དཔལ་དགོངས་པ་འདུས་པའི་རྗེས་སུ་འབྲངས་ནས། ས་བཅུ་ལ་གནས་པའི་བྱང་ཆུབ་སེམས་དཔའ་ཡིན་པར། རྡོ་རྗེ་འཆང་ཆེན་པོས་དངོས་སུ་ལུང་བསྟན་དམ་ལ་བཏགས། སྤྱན་སྔར་བསྟན་པ་བསྲུང་བར་དམ་བཅས་པ་ཡིན་ཏེ། དེ་ཡང་སྔོན་འདས་པའི་དུས་ན། ཁྱིམ་བདག་ཧེ་རུ་ཀའི་བུ་ཐར་པ་ནག་པོ་དང༌། གཡོག་དན་བག་གཉིས་ཀྱིས། སློབ་དཔོན་ཐུབ་དཀའ་གཞོན་ནུ་ལ་ཆོས་ཞུས་པས། ཇི་བཞིན་ཉིད་དེ་མ་བཅོས་ན། །དངོས་པོ་བཞི་ལ་གནས་སྤྱད་ཀྱང༌། །ནམ་མཁའ་ལ་ནི་སྤྲིན་བཞིན་ཏེ། །འདི་ནི་རྣལ་འབྱོར་དམ་པའི་ལམ། །ཞེས་བསྟན་པས་ཐར་པ་ནག་པོས་རྩ་བ་བཞི་སྤྱོད་ཆོག་པར་གོ་ནས། སྲོག་ཆགས་དཔག་ཏུ་མེད་པ་བསད། མི་རོ་དང་རྟ་རོས་ཁྱིམ་བཀང༌། མོ་བྱུང་བ་ཐམས་ཅད་སྤྱད། གཡོག་དན་བག་གིས་ཐོས་ནས་རྩར་ཕྱིན་ཏེ། འདི་ལྟར་བྱེད་པ་ཅི་ཡིན་སྨྲས་པ་དང༌། སློབ་དཔོན་གྱི་གདམས་ངག་ཉམས་སུ་བླངས་སོ་ཞེས་ཟེར། དན་བག་གིས་སྲོག་གཅོད་སྤོངས་བ་ལ་སོགས་པ་རྩ་བ་བཞི་པོ་འདི་མི་བྱེད་པར་གདམས་པ་ཡིན་བྱས་པས། འོ་ན་སློབ་དཔོན་ལ་གཏུག་ཏུ་འོངས་ཟེར། དེར་ཕྱིན་པ་དང་སློབ་དཔོན་གྱིས་དན་བག་བདེན་གསུངས་པས། ཐར་པ་ནག་པོའི་བསམ་པ་ལ། ང་འཚོ་བ་སྦྱོར་བའི་ཡོན་བདག་ཀྱང་ཡིན་པ་ལ། ངའི་ངོ་སྲུང་མེད་པར་ཁོ་བདེན་ཟེར་བ་དེ་མི་འཐད་སྙམ་ནས། དན་བག་དེ་མ་ཐག་ཏུ་བསད། སློབ་དཔོན་ཡུལ་གཞན་དུ་སྤྱུགས། ཁོ་རང་སྔ་མ་བཞིན་དུ་ཆོས་ལོག་པར་སྤྱད་པས། ལོག་ལྟ་དེས་མནར་མེད་ལ་སོགས་པ་ངན་འགྲོའི་གནས་སུ་མར་སྐྱེས་ཏཻ། དེ་ནས་ཐོན་ནས་ཡུལ་ལངྐ་པུ་རིའི་སྨད་ཚོང་མའི་བུར་སྐྱེས་ཏེ། མ་ཤི་བའི་རོའི་ཟླ་ལ་དུག་ཤིང་ཤ་བྱིའི་རྩ་བ་ན་དུར་ཕག་གཏི་མུག་གི་ཚང་ཡོད་པ། དུག་སྦྲུལ་ཞེ་སྡང་གིས་འཁྲིལ་བར་བྱེད་པ། དེའི་རྩེ་མོ་ལ་འདོད་ཆགས་དུར་བྱའི་ཚང་བྱས་པ་དེའི་རྩ་བར་བསྐྱལ་བས། དང་པོ་མའི་ནུ་མ་ནུས་པས་ཞག་བདུན་འཚོ། དེ་ནས་ཤ་རྣམས་ཟོས། སྲོག་ཆགས་གཞན་གྱི་ཤ་དང་རོ་ཟས་དང་རོ་གོས་རྣམས་བགོས།

ཕག་བཞོན་སྦྲུལ་གྱི་སྐེ་རགས་བྱས། བྱ་ལག་ཏུ་ཐོགས་ནས་ལྷ་དང་ལྷ་མ་ཡིན་ཐམས་ཅད་དབང་དུ་བསྡུས་ཤིང་མ་ཤ་བཟོས་པས་མ་ཟན་མ་ཏྲ་ཀ་རུ་ཏྲ་ཞེས་གྲགས། ལྷ་དབང་ཕྱུག་ཆེན་པོ་བསད། དབང་ཕྱུག་མ་ཉི་ཤུ་རྩ་བརྒྱད་འཕྲོག འདོད་པའི་ཁམས་ཐམས་ཅད་དབང་དུ་བསྡུས། རི་རབ་ཀྱི་སྟེང་དུ་བྱུང་ནས་ར་ལ་ར་ལ་ཞེས་པའི་སྔགས་བརྗོད་པས་སེམས་ཅན་རྣམས་བརྒྱལ་བར་གྱུར་ཏོ། །དེའི་དུས་སུ་འོག་མིན་གྱི་གནས་ནས་སངས་རྒྱས་བཀའ་བགྲོ་བར་མཛད་པས། རྗེ་བཙུན་གསང་བའི་བདག་པོ་ཕྱག་ན་རྡོ་རྗེ་འདུལ་དུ་བཏང་བར། འདུལ་བའི་དུས་ལ་མ་བབས་པས་ལོག ཡང་དཔལ་རྟ་མགྲིན་གྱི་ཕྱག་ཞབས་རྣམས་བསྒྲད་ཅིང་སྐུ་བསྐྱེད་པས། འདོད་ཁམས་ཀྱི་ཚད་དང་མཉམ་པར་ཁོས་ཀྱང་བསྐྱེད་པས་རྟ་མགྲིན་གྱི་སྤྱི་བོར་བཏོན་པས་ཁོ་བཞེད་པར་གྱུར་པ་ལ། འདུལ་བའི་དུས་ལ་མ་བབ་པས་བཞག དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་དང་མཐུ་སྟོབས་འགྲན་པས། བཅོམ་ལྡན་འདས་ཀྱིས་ཕྱག་སྟོང་ཞལ་སྟོང་དུ་མཛད་པས་ཁོས་ཀྱང་དེ་ལྟར་བྱས། བཅོམ་ལྡན་ཀྱིས་ཕྱག་དང་ཞབས་འབུམ་གྱིས་བར་དུ་མཛད་པས་ཁོས་ཀྱང་དེ་ལྟར་བྱས། ཕྱི་ལྟར་བཅོམ་ལྡན་ཀྱིས་སྐུ་དང་ཞལ་ཕྱག་ནམ་མཁའ་དང་ས་གཞི་ཐམས་ཅད་མཉམ་པར་མཛད་པས་ཁོས་དེ་མ་ནུས་པས་བཅོམ་ལྡན་འདས་ཀྱི་ཞལ་དུ་གསོལ་བས་སྒྲིབ་པ་བྱང་སྟེ། སྐྱེ་བ་དྲན་པས་ཆོས་ལ་དད་ཅིང་གསུང་སྒྲུབ་པ་དང་བསྟན་པ་སྲུང་བ་ཁས་བླངས་ནས། སྐུའི་ནང་དུ་དབང་བཞི་བསྐུར་བས་ས་བཅུ་པའི་རྟོགས་པ་སྐྱེས་ཏེ། སྣམ་ལོགས་སུ་ཕྱིར་བཏོན་པས། བཅོམ་ལྡན་འདས་ཐུགས་རྗེ་རེ་ཆུང་ན་ང་ནང་དུ་མི་འཇོག་པར་ཟེར་སྐད། དེས་ན་སྔོན་གྱི་ལོག་པར་ལྟ་བ་དེས་ངན་འགྲོའི་གནས་སུ་ཡུན་རིང་དུ་སོང་བ་དེས་ཞེད་ནས། ལོག་པར་ལྟ་བ་ཅན་བླ་མ་ལ་སྨོད་པ་སེམས་ཅན་ལ་འཚེ་བ་བསྟན་པ་ལ་སྡང་བ། ནམ་རྫོགས་པའི་བྱང་ཆུབ་ལ་འགོད་པར་བྱ་བའི་ཕྱིར་ཐུགས་བསྐྱེད་ནས་བསྟན་པ་བསྲུང་བར་ཁས་བླངས་སོ། །ཕུད་ལ་ཟ་བའི་དབང་མེད་ཀྱང༌། །ལྷག་མ་ཁ་ཆུས་བྲན་ལ་སྦྱིན། །དབུས་སུ་འདུག་པའི་སྐལ་མེད་ཀྱང༌། །འབར་བའི་དཀྱིལ་འཁོར་གྲ་ལ་ཞོག

།ཟེར་རོ། སྐྱེ་བ་དེའི་འོག་རོལ་ཏུ་འོག་གི་ཕྱོགས་སུ་ཐལ་བའི་དབང་པོའི་དབྱངས་སུ་སངས་རྒྱ་བར་གསུངས་པ་དགོངས་པ་འདུས་པའི་བཞེད་པའོ། །རྒྱུད་དེ་ཉིད་འདུས་པའི་རྗེས་སུ་འབྲངས་ནས་མ་ཧཱ་ཀཱ་ལ་རུ་ཏྲ་དེས། དབང་ཕྱུག་ཆེན་པོ་བསད་ནས་ཁོ་རང་དབང་ཕྱུག་ཆེན་པོར་གྱུར་པ་དེ་བཅོམ་ལྡན་འདས་ཀྱིས་བཏུལ་ནས་ཞབས་ཀྱི་གདན་བྱས་པ་ཙམ་གྱིས་འོག་གི་ཕྱོགས་ཐལ་བའི་དབང་པོའི་དབྱངས་སུ་སངས་རྒྱས་ཟིན་པ། དབང་ཕྱུག་ཆེན་པོའི་ལུས་ལ་ཡར་བཅུག་ནས་ཆོས་སྐྱོང་དུ་བསྒོས་པ་དེ་ཉིད་འདུས་པའི་བཞེད་དོ། །ཡོངས་སུ་གྲགས་པ་ལ་ས་བརྒྱད་པ་ལ་གནས་པ་ཡིན་ཟེར། དོན་གྱི་སངས་རྒྱས་ཐམས་ཅད་ཀྱི་ཚད་མེད་པའི་ཐུགས་རྗེ་ཆེན་པོ་ཡིན་པ་དེར་ངེས་པའི་ཤེས་པ་བསྐྱེད་ཅིང་དེ་ལྟར་བལྟ་བ་ནི་གནད་ཀྱི་མན་ངག་དང་པོའོ། །བསྟན་པ་འདི་ལ་སྟོན་པ་མ་ཁོལ་གྱིས་སངས་རྒྱས་ཀྱི་བསྟན་པ་འཇིག་པའི་ཚེ། སློབ་དཔོན་འཕགས་པས་སློབ་དཔོན་ཨརྻ་དེ་ཝ་བཏང་ནས། སྟོན་པ་མ་ཁོལ་བཏུལ་ནས་བསྟན་པ་དར་ཞིང་རྒྱས་པར་བྱས་པ་ཆོས་སྐྱོང་འདིའི་བཀའ་དྲིན་ཡིན་ཏེ། དེ་ཡང་སྔོན་འདས་པའི་དུས་ན་ཡུལ་ལངྐ་པུ་རི་ན་སངས་རྒྱས་བཅོམ་ལྡན་འདས་འཁོར་རྣམ་པ་བཞི་ལ་ཆོས་བསྟན་ཅིང་བཞུགས་པའི་ཚེ། བྱ་རོག་ཅིག་ནམ་མཁའ་ལ་འཕུར་ནས་བྱ་ལུད་བོར་བ་ན་བཟའ་ལ་ཕོག་པ་དང༌། འཕགས་པ་ཀུན་དགའ་བོས། སངས་རྒྱས་བཅོམ་ལྡན་འདས་ཀྱི་སྐུ་ལ་རྡུལ་གྱིས་ཀྱང་མི་གོས་ན། ན་བཟའ་ལ་བྱ་ཐལ་གོས་པའི་རྒྱུ་མཚན་ཅི་ལགས་ཞེས་ཞུས་པས། བཀའ་བསྩལ་པ། ང་སངས་རྒྱས་པ་ལ་ཡང་བར་ཆད་མང་པོ་བརྩམས། ང་མྱ་ངན་ལས་འདས་ཀྱང་སྟོན་པ་མ་ཁོལ་ཞེས་བྱ་བར་སྐྱེས་ནས་ནང་པ་སངས་རྒྱས་པའི་བསྟན་པ་འཇིག་པའི་རྟགས་སུ་ད་ལྟ་ངའི་སྐུ་ལ་བྱ་ཐལ་འདི་གོས་ཞེས་གསུངས་སོ། །དེ་ནས་བྱང་ཆུབ་སེམས་དཔའ་ལག་ན་པདྨོ་སྟན་ལས་ལངས་ཏེ། སྟོན་པ་མ་ཁོལ་འདུལ་བའི་གཉེན་པོ་ལུང་བསྟན་དུ་གསོལ་ཞེས་ཞུས་པས་དང༌། བཀའ་བསྩལ་པ། ང་ནི་མྱ་ངན་འདས་འོག་ཏུ། །ལོ་ནི་བཞི་བརྒྱ་ལོན་པ་ན། །ལྷོ་ཕྱོགས་བེ་ཏའི་ཡུལ་དུ་ནི། །དགེ་སློང་དཔལ་ལྡན་ཆེར་གྲགས་པ། །དེ་མིང་ཀླུ་ཞེས་འབོད་པ་སྟེ། །ཡོད་དང་མེད་པའི་ཕྱོགས་འཇིག་ནས། །ང་ཡི་བསྟན་པ་རྒྱས་པར་བྱེད། །ཅེས་གསུངས་སོ། །འཁོར་དེའི་ནང་ནས་ལི་ཙ་བྱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་དེ།

དེ་བཞིན་གཤེགས་པ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན། སློབ་དཔོན་འཕགས་པ་ཀླུ་སྒྲུབ་ཏུ་སྐུ་སྐྱེ་བ་བཞེས་སོ། །སློབ་དཔོན་དེའི་རྣམ་པར་ཐར་པའམ་ཆེ་བའི་ཡོན་ཏན་ནི། མདོ་རྒྱུད་དུ་མ་ནས་ལུང་བསྟན་ཅིང༌། བསྟན་པའི་བདག་པོ་འདིའི་བསྟན་པ་འཛིན་པར་གསུངས་ཏེ། རྔ་བོ་ཆེའི་མདོ་ལས་སྔོན་རྒྱལ་པོ་བརྩོན་འགྲུས་ཆེན་པོའི་ཀླུ་ཞེས་བྱ་བར་གྱུར་ནས། དེ་བཞིན་གཤེགས་པ་ཀླུ་རིགས་སྒྲོན་མ་ལ་རིན་པོ་ཆེ་སྤར་གང་གཏོར་ནས་སེམས་བསྐྱེད་པས་ཐུབ་པའི་བསྟན་པ་འདི་འཛིན་པར་འགྱུར་ཞེས་ལུང་བསྟན་པ་དང༌། ཡང་དེ་བཞིན་གཤེགས་པ་སྒྲ་ཆེན་པོ་ལ་རྒྱལ་པོ་ཞིག་ཏུ་གྱུར་ནས་ཚོགས་བསགས་སེམས་བསྐྱེད་པས་དེ་ལྟར་ལུང་བསྟན། དེ་ཉིད་ནས་ཀུན་དགའ་བོ་ལི་ཙ་བི་དྲི་མ་མེད་པ་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི། ང་འདས་ནས་དགེ་སློང་ཀླུ་སྒྲུབ་ཅེས་བྱ་བར་གྱུར་ནས། ངའི་བསྟན་པར་སངས་རྒྱས་པར་བྱེད་ཅིང་ལོ་དྲུག་བརྒྱ་འཚོ་བར་གྱུར་ཏེ། དེ་ནས་སྤྲུལ་པ་གཅིག་ནི་བདེ་བ་ཅན་དུ་སངས་རྒྱས་པར་འགྱུར་ལ། གཅིག་གིས་དགའ་ལྡན་དུ་བཅོམ་ལྡན་འདས་མགོན་པོ་བྱམས་པ་ལ་མདོ་ཡི་དོན་འདྲི་བར་འགྱུར་རོ། །ཞེས་གསུངས་པས། ངེད་ཀྱི་བསམ་པ་ལ་མདོ་ཡི་དོན་འདྲི་བ་དེ་སློབ་དཔོན་ཐོགས་མེད་ཡིན་ནམ་སྙམ། ཡང་སྔོན་རྒྱལ་པོ་བརྩོན་འགྲུས་ཆེན་པོའི་ཀླུའི་བཙུན་མོ་ལྷ་མོ་དྲི་མ་མེད་པའི་འོད་ཡིན་པར་གསུངས་ལ། སློབ་དཔོན་ཐོགས་མེད་སྐུ་མཆེད་ཀྱི་ཡུམ་དང་ལྷ་ལྕམ་ལེགས་སྨིན་ཀ་ར་ཡང་དེ་ཡིན་ནམ་སྙམ་གསུངས། ཀུན་དགའ་བོ་ས་བཅུ་པ་ཡིན་ཡང་དེ་བཞིན་གཤེགས་པའི་བྱིན་གྱིས་རླབས་པའི་རྒྱུན་དུ་ཞུགས་པ་ལས་མ་ཐོབ་པར་ཤེས་ནས། སློབ་དཔོན་འཕགས་པ་ས་བདུན་པ་ཡིན་ཡང་ས་དང་པོ་ལས་མ་ཐོབ་པར་ཤེས་པ་ལྟ་ཅི་སྨོས་གསུངས་པས། ས་བདུན་པ་ཡིན་པར་གསུངས་ལ། དེ་བཞིན་གཤེགས་པ་ལ་དངོས་སུ་ལུང་བསྟན་པ་ཐོབ་པ་ནི་ས་བརྒྱད་པ་ཡིན་གསུངས། གཞན་ཡང་ལང་ཀར་གཤེགས་པ་དང༌།

སྤྲིན་ཆེན་པོ་དང༌། གསེར་འོད་དམ་པ་དང༌། འཇམ་དཔལ་རྩ་བའི་རྒྱུད་ཆེན་པོ་ལ་སོགས་པ་ལུང་བསྟན་མང་བས། དྲན་པ་མ་ཟིན་པས་མ་ལེགས་པ་བྱས་ལ་ཆད་པའི་ལས་ཞུ་བྱས་པས་བསྟན་པ་དཀར་ནག་གི་ཆ་བཟུང་ནས། ཕྱི་བའི་འདུ་ཤེས་བརྒྱབ་པས་ཉེས་པ་མེད་ཆད་པ་མི་དགོས་གསུང༌། ཅིས་ཀྱང་བྱ་དགོས་ཞུས་པས། འོ་ན་སོང་ལ་སྟོན་པ་མ་ཁོལ་ཐུལ། དེ་ནས་ལྷོ་ཕྱོགས་ཀྱི་རྒྱུད་ན་མུ་སྟེག་གཅེར་བུ་བ་ལྔ་བརྒྱ་ཡོད་པ་ཡང་ཐུལ་ལ། ནང་པ་སངས་རྒྱས་པའི་བསྟན་པ་ཡང་རྒྱས་པར་གྱིས་ཤིག་གསུངས། དེ་ནས་སློབ་དཔོན་ཨརྻ་དེ་ཝ་བྱོན་པས། ཤིང་ཐུན་གྱི་རྫུས་བཏབ་ནས་ན་ལེན་དྲའི་ནང་དུ་གཤེགས་པ་ལས། སློབ་དཔོན་ཀླུ་སྒྲུབ་བྱོན་ནོ་ཞེས་གྲགས་པས་ཐམས་ཅད་དབུགས་ཕྱུང་སྐད། དེ་ནས་སློབ་དཔོན་གྱིས་ལེགས་པར་བསྙད་ནས་གཎྜི་བརྡུངས་པས། མུ་སྟེགས་ཀྱི་སྒྲ་མཁན་མོ་ན་རེ་གཎྜི་དེའི་སྐད་བསྒྱུར་ཏེ་ལན་གསུམ་གྱིས་དང་པོ་ལ་ལྷ་ཀླུ་གནོད་སྦྱིན་གྱི་མཆོད་པས། ་གཉིས་པ་ལ་དཀོན་མཆོག་གསུམ་གྱི་གཎྜི་འདི་བརྡུངས་པས། གསུམ་པ་ལ་མུ་སྟེགས་འཆལ་པ་རྣམས་ཀྱི་ཀླད་པ་རྣམ་པར་འགེམས་འགེམས། བྱ་བའི་སྒྲར་གོ་བས་ཕྱི་རོལ་པ་རྣམས་སྐྲགས་པར་གྱུར་སྐད། དེ་ནས་བྲམ་ཟེ་རྣམས་ཀྱི་སྟོན་པ་མ་ཁོལ་ཞེས་གྲགས་པ་དེས། ངས་ནང་པ་སངས་རྒྱས་པ་ཕམ་པར་བྱས་ནས་ནང་པ་སངས་རྒྱས་པ་བྱ་བ་ཅང་ཡོད་དམ་ཟེར། ད་རུང་ན་ལེན་དྲ་ཡོད་བརྗོད་པས་འདམ་ཀོང་ནས་ཁྲུས་ཀྱང་བྱེད་མ་ཁོམས་པར་མྱུར་དུ་འོངས་པ་དང། བུ་མོ་ཞིག་དང་ཕྲད་པ་ལ་ཀྭ་ན་ལེནྜ་གར་ཡོད་དྲིས་པས་བུ་མོ་ན་རེ། མུ་ཏོ་བ་འདི་ཅི་ཟེར་བ་ཡིན། ཀྭ་བྱ་བ་དེ་ལྷག་པ་ཡིན། ན་ལེན་དྲ་གར་ཡོད་ཟེར་བ་ཡིན་ཟེར་བ་དང༌། ཁོང་ཅུང་ཟད་སྐྱེངས། བུ་མོ་དེ་རྗེ་བཙུན་མ་སྒྲོལ་མ་ཡིན་གསུངས། དེ་ནས་ནང་དུ་ཕྱིན་ནས་དགེ་འདུན་འབྲས་ཚ་གསོལ་བའི་སྒོ་ལ་ཏུག་ཏུག་བྱས་པས། བཙུན་པ་སི་ཏུ་ཚ་བ་ཀ་ཏུ་འཐུང་ཟེར་བ་ལ། སློབ་དཔོན་གྱི་ཚ་བའི་གསེབ་ཏུ་ཡུང་བ་སེར་པོ་བཏབ་ནས་འདི་སེར་པོ་ཡིན་གསུང༌།

སྒོ་ཐེམ་ལ་བཞོན་ནས་ང་ནང་དུ་འདུག་གམ་ཕྱི་ན་འདུག་ཟེར༌། གཞི་ཇི་བཞིན་གསུངས། བྱེའུ་ཆར་པར་བཟུང་ནས་ཤི་བ་ནམ་གསོན་པ་ཡིན་ཟེར། རྐྱེན་ཇི་བཞིན་གསུང༌། ཁྱབ་འཇུག་གིས་གནང་བའི་ནེ་ཙོ་པཎྜི་ལ་སློབ་དཔོན་གྱིས་བྱི་ལ་བཏང་བས་ནེ་ཙོའི་མགོ་བཅད། ཁྱེད་ནང་པ་སངས་རྒྱས་པ་ཡིན་ཟེར་བའི་སྙིང་རྗེ་མེད་པར་སེམས་ཅན་གྱི་མགོ་གཅོད་པ་སྡིག་པ་མེད་དམ་ཟེར་བ་ལ། སློབ་དཔོན་གྱི་ཞལ་ནས་ཆུ་བོ་གངྒཱའི་འགྲམ་ན་སྲིང་མོ་གངྒཱའི་ལྷ་མོས་ཉི་མ་རེ་ལ་བརྒྱད་སྟོང་པ་ཚར་རེ་བཀླག་པས་སྡིག་ཡོད་ཀྱང་ངའི་སྡིག་སྦྱོང་བྱེད་པ་ཡིན་གསུང་བ་དང༌། སྲིང་མོས་བརྒྱད་སྟོང་པ་བཀླགས་ཀྱང་ཁྱོད་ལ་མི་ཕན་ཟེར། བྱི་ལས་ནེ་ཙོ་བསད་པས་ང་ལ་མི་གནོད་གསུངས་པས། ཁོ་ཕམ། ཚངས་པས་གནང་བའི་ཐོད་ལེ་ཀོར་པཎྜི་ལ། མར་ནག་བུམ་པ་བྱོ། དབང་ཕྱུག་ཆེན་པོས་གནང་བའི་སྲིང་མོ་པཎྜི་ཏ་ལ། མི་རྒོད་རིགས་ངན་བཏང་བས་མོ་ལོག དེ་ནས་ཁོ་སྐྱེངས་ནས་མིག་གཅིག་པོ་འདི་ཡིན་པ་རང་སུ་ཡིན་ཟེར། སློབ་དཔོན་གྱི་མཚན་བསྟན་པར་བྱ་བའི་ཕྱིར། བརྒྱ་བྱིན་མིག་སྟོང་ལྡན་ཡང་དེ་ཉིད་མཐོང་བ་མེད། །ཨརྻ་དེ་བ་མིག་གཅིག་གིས་ནི་སེམས་ཀྱྀ་དེ་ཉིད་མཐོང༌། །ཞེས་གསུངས་པ་དང༌། ཁོ་ན་རེ་ད་རུང་ཕམ་རྒྱལ་མ་ཤེས་ཟེར་ནས། ངའི་ལྟ་བ་བ་ལང་ཡིན་པས་བ་ལང་རྫི་ལ་དྲིས་དང་ངའི་ཕྱོགས་སུ་འོང་ངམ་སྙམ་ནས། གང་རྒྱལ་བ་བ་ལང་རྫི་ལ་དྲི་བོ་ཟེར། སློབ་དཔོན་གྱིས་དེ་རུང་གསུངས་ནས། བ་ལང་རྫི་གླིང་བུ་ལ་དགའ་བས། སློབ་དཔོན་གྱི་གླིང་བུ་འབུད་ཅིང་དྲིས་པས། གླིང་བུ་ལ་ཡིད་ཆགས་པས་མིག་གཅིག་འདི་རྒྱལ་ཟེར། དེར་སྐྱེངས་ནས་ནམ་མཁའ་ལ་ཡར་བྲོས་པ་ལ་བྱེའུ་ཁྲས་དེད་པ་བཞིན་དུ་སློབ་དཔོན་གྱི་བདས་པས། མཐོན་པོར་ཕྱིན་པ་དང་སློབ་དཔོན་གྱིས་ཁྱོད་དེ་ན་ཡར་མ་བྲོས། རླུང་སྤུ་གྲི་སོ་ཅན་ཡོད་པས་ཁྱོད་ཀྱི་ལུས་དུམ་བུར་གཏོང༌། དེ་བདེན་ནམ་མི་བདེན་ཁྱོད་རང་གི་སྐྲ་བྲེགས་ལ་བསྐྱུར་དང་གསུངས་པས།

ཁོས་སྐྲ་བསྐུར་བས་རྡུལ་ཕྲ་རབ་ཏུ་སོང༌། ཁོའི་རྟོག་པ་ལ་ནང་པ་སངས་རྒྱས་པ་ལ་སྙིང་རྗེ་ཡོད་ཟེར་བ་བདེན་པ་འདུག་སྙམ་པ་དང༌། མར་ལོག་ནས་མཆོད་ཁང་གི་ནང་དུ་ཞུགས། ངོ་ཚ་ནས་ལྕེབས་པར་ཚད་པས་གླེགས་བམ་ཞིག་གི་གླེགས་ཐག་བཀྲོལ་བ་ལས། འཇམ་དཔལ་རྩ་བའི་རྒྱུད་དང་ཐུག་ནས། ནང་པ་སངས་རྒྱས་པའི་མདོ་སྡེ་ལ་ཅི་འདུག་ལྟ་སྙམ་ནས་བལྟས་པས་མ་ཁོལ་ལུང་བསྟན་པ་གཟིགས་ནས། ཤིན་ཏུ་དད་པར་གྱུར་ནས་ནང་པ་སངས་རྒྱས་པའི་བསྟན་པ་ལ་ཞུགས། མཚན་སློབ་དཔོན་རྟ་དབྱངས་སུ་བཏགས། མཆོག་ཐུན་མོང་གཉིས་ཀྱི་དངོས་གྲུབ་ཐོབ། བླ་མ་ལ་མ་གུས་པའི་བཤགས་པ་ལ་བླ་མ་ལྔ་བཅུ་པ་མཛད། བཀའ་ལ་སྐུར་པ་བཏབ་པའི་སྡིག་བཤགས་རྩ་ལྟུང་བཅུ་བཞི་པ་མཛད། དཀོན་མཆོག་གསུམ་ལ་ངན་པ་སྨྲས་པའི་བཤགས་པ་ལ། དཀོན་མཆོག་གསུམ་གྱི་བསྟན་པ་ལ་སོགས་པ་བསྟོད་པ་བརྒྱ་རྩ་བཅུ་པ་བརྩམས། སེམས་ཅན་གྱི་སྲོག་ལ་གནོད་པ་བྱས་པའི་བཤགས་པ་ལ། སྨན་དཔྱད་ཡན་ལག་བརྒྱ་པ་བརྩམས། སངས་རྒྱས་ཀྱི་བསྟན་པ་ཉི་མ་ཤར་བ་བཞིན་དུ་མཛད་པ་ཡང༌། ཆོས་སྐྱོང་འདི་ཡི་བཀའ་དྲིན་ཡིན་གསུངས། དེ་ལ་ཆོས་སྐྱོང་གི་སྒྲུབ་ཐབས་འདིའི་བརྒྱུད་པ་ནི། སློབ་དཔོན་འཕགས་པ་ལ་ཡེ་ཤེས་མགོན་པོས་ཕུལ། དེས་སློབ་དཔོན་ཨརྻ་དེ་བ་ལ་གསུངས། དེས་མར་མེ་མཛད་བཟང་པོ་ལ། དེས་པཎྜི་ཏ་དུས་འཁོར་བ་ཆུང་བ་ལ། དེས་ཨ་བྷ་ཡ་ཀ་ར་དང༌། ཙྭ་མི་ལོ་ཙ་ལ་གསུངས་ནས་རྒྱ་གར་དུ་གྲགས་པ་ཆེ། བོད་དུ་ནི་མ་འགྱུར་བ་ལ། དུས་ཕྱིས་མདོ་སྨད་ཀྱི་ཁམས་སུ་འཁྲུངས་པའི་བླ་མ་རྒ་ལོ་ཙཱ་བ་ཆེན་པོ་དེ། བརྩོན་འགྲུས་ཆེན་པོས་རྒྱུད་བསྐུལ་ནས། ཡོན་ཏན་རིན་པོ་ཆེའི་དོན་དུ་རྒྱ་གར་དུ་བྱོན་ནས། བླ་མ་རྩ་མི་ལ་གདམས་ངག་ཞུས། ཨབྷྱ་ལ་དཔལ་འཁོར་ལོ་སྡོམ་པའི་གདམས་ངག་ཞུས་ནས་ཀོ་ས་ལ་ཀྲ་མའི་གཙུག་ལག་ཁང་གི་ནང་དུ་སྒྲུབ་པ་ལོ་བདུན་མཛད། གྲུབ་པ་ཐོབ་ནས་ཏིང་ངེ་འཛིན་གྱི་རྩལ་སྦྱོང་བའི་དོན་དུ། དུར་ཁྲོད་བསིལ་བ་ཚལ་དུ་བྱོན་ནས་ཆོས་སྐྱོང་འདི་ཞལ་གཟིགས་གཏོར་མ་བྱིན།

ཤིང་གླང་མའི་མེ་ཏོག་གི་ཕྲེང་བ་ཞིག་ཕུལ་ནས། ཧཱུྃ། དུར་ཁྲོད་ཆེན་པོ་བསིལ་བ་ཚལ། །ཞེས་པའི་བསྟོད་པ་དེ་དེར་མཛད། དེ་ནས་ཆོས་སྐྱོང་ལུས་དང་གྲིབ་མ་བཞིན་དུ་ཕྱིར་འབྲངས་ནས། བོད་དུ་བྱོན་པ་ལ་ཆོས་རྗེ་ཕག་མོ་གྲུ་པས་ཞུས་སོ། །དེ་ནི་ངེས་ཤེས་བསྐྱེད་པའི་ལོ་རྒྱུས་སོ།། ༈ །།དེ་ལ་སློབ་དཔོན་འཕགས་པས་མཛད་པའི་སྒྲུབ་ཐབས་འདི་ལ། དབུ་ནས་ཞབས་ཀྱི་བར་དུ་བསྡུས་པའི་དོན་གསུམ་ནི། མཆོད་པར་བརྗོད་པ་དང༌། བཤད་པར་དམ་བཅའ་བ་དང་གཉིས་ཀྱིས་སླད་ཀྱི་དོན་དང༌། གང་ཟག་དང༌། གནས་དང༌། ཇི་ལྟར་བྱ་བའི་རིམ་པ་གསུམ་གྱིས་གཞུང་གི་དོན་དང༌། མཇུག་གི་དོན་ནོ། །དང་པོ་ལ་གསུམ་སྟེ། ཡུལ་དཔལ་འཁོར་ལོ་སྡོམ་པ་ལ་བསྟན་བཅོས་རྩོམ་པ་པོ་ཆོས་དྲུག་དང་ལྡན་པ་སློབ་དཔོན་འཕགས་པས་མཆོད་པར་བརྗོད་པ་དང༌། ཚུལ་ལམ་ཐབས་ཇི་ལྟར་མཆོད་ཅིང་བརྗོད་པ་ན། །དཔལ་ལྡན་ཁྲག་འཐུང་ཞེས་པ་སྟེ། འདི་ལ་གསུམ། དགོས་དོན། བསྡུས་དོན། ཚིག་དོན་ནོ། །དང་པོ་ནི། དང་པོ་ནི་རྩོམ་པ་མཐར་ཕྱིན་པའོ། །གཉིས་པ་ལ་བཅོམ་ལྡན་འདས་འཁཽར་ལོ་སྡོམ་པའི་དལ་བསྡུ་བའོ། །གསུམ་པ་ནི་དཔལ་ཞེས་པ། རྟོགས་པ་བདག་གི་དཔལ་དང༌། ཐུགས་རྗེ་གཞན་གྱི་མགོན་ཏེ། དེ་དང་ལྡན་པས་ན་དཔལ་ལྡན་ནོ། །ཁྲག་འཐུང་ཞེས་པ་ནི། འཁོར་བ་ཁྲག་གི་རྒྱ་མཚོ་འཐུང་བའོ། ལྷ་མོ་དང་བཅས་པའི་འཁོར་ལོ་ལ་ཞེས་པ་ནི། ལྷ་མོ་ནི་རྡོ་རྗེ་རྣལ་འབྱོར་མ་ལ་སོགས་པ་སུམ་ཅུ་སོ་བདུན་དང༌། དཀྱིལ་འཁོར་གྱི་འཁོར་ལོ་མ་ལུས་པ་ལ་བཏུད་ཅེས་པས་མཆོད་པར་བརྗོད་པའོ། །ནག་པོ་སྒྲུབ་པའི་རིམ་པ་བྲི་ཞེས་པ་ནི། བཤད་པར་དམ་བཅའ་བའོ། །དེས་སླད་ཀྱི་དོན་སོང་ནས། གཞུང་གི་དོན་ལ་གསུམ་ལས། དང་པོ་གང་ཟག་གི་མཚན་ཉིད་དགུ་སྟེ། དབང་དང༌། དམ་ཚིག་བླ་མ་ལ་གུས་པ་གལ་ཆེ་སྟེ་མེད་ན་མི་འགྲུབ་པའོ། །སྙིང་རྗེ་ནི་གོང་དུ་བསྟན་པ་བཞིན་དུ་གལ་ཆེ་སྟེ་ཚད་མེད་པའི་ཐུགས་རྗེ་ཆེན་པོ་ཡིན་པའི་ཕྱིར་རོ། །སྟོང་པ་ཉིད་བསྒོམས་པ་དང་ཤེས་རབ་དང༌།

བཟོད་པ་དང་ལྡན་པ་དང༌། བརྩོན་འགྲུས་དང་ལྡན་པ་གལ་ཆེའོ། །སྒྲུབ་པ་ལ་དཔའ་བ་ནི། ལུས་དང་སྲོག་ལ་མི་བལྟ་བ་དང༌། བདག་མེད་པ་རྟོགས་པ་དང༌། རང་ཉིད་ལྷག་པའི་ལྷར་ངེས་པ་དང་གསུམ་མོ། །རྟེན་གྱི་གང་ཟག་གི་མཚན་ཉིད་འདི་རྣམས་གལ་ཆེ་སྟེ། འདི་དང་ལྡན་ན་ཆོས་སྐྱོང་གི་སྟོང་གྲོགས་བྱེད་པ་ཆོས་ཉིད་ཡིན་གསུང། མི་ལྡན་ན་སྒྲུབ་པ་བྱས་ཀྱང་འགྲུབ་པར་དཀའ་གསུངས་སོ། །གནས་ཀྱི་མཚན་ཉིད་ལ་གཉིས་ལས། ལས་དང་པོ་པ་ཡིད་འོང་བའི་གནས་དང༌། དྲོད་ཐོབ་ན་རི་བོ་དུར་ཁྲོད་མ་མོ་ལ་སོགས་པའི་འཇིགས་སུ་རུང་བའི་གནས་སོ། །དེར་བྱ་བའི་རིམ་པ་སྤྱི་དང་བྱེ་བྲག་གཉིས་དུག་དང་ཁྲག་ལ་སོགས་པ་རྫས་གལ་ཆེ་སྟེ། དུག་དང་སྐྱེ་ཚེ་ཡུངས་ནག་དང༌། །ཚ་བ་གསུམ་ལ་གཟུགས་བརྙན་བྱ། །གདུག་པ་ཅན་གྱི་མེ་ལ་སྲོ། །ཞེས་པས། དྲག་པོ་མངོན་སྤྱོད་ཀྱི་འཕྲིན་ལས་བསྒྲུབ་ན། དེ་དང་མཐུན་པའི་རྫས་ཀྱི་བསྒྲུབ་པ་དོན་ཕུ་བའི་ཕྱག་དར་བཞིན་ནོ། །གནས་དེར་ཁ་ལྷོ་ཕྱོགས་སུ་བལྟས་ལ། བྱང་ཕྱོགས་སུ་ཞལ་གཟིགས་པའི་རྟེན་དགྲམ། དེ་ནས་སྟན་བདེ་བ་ལ་བསྡད་དེ། རང་ཉིད་ལྷག་པའི་ལྷ་ལ་མོས་ནས། སེམས་བསྐྱེད་པ་ནི། བླ་མ་ལ་སྨོད་པ། སེམས་ཅན་ལ་འཚེ་བ་ཐམས་ཅད་ཀྱི་གཙོ་བྱས་པའི་གདུག་པ་ཅན་ཐམས་ཅད་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ་བའི་ཆེད་དུ་སེམས་བསྐྱེད་ལ། སྐད་ཅིག་གིས་སྟོང་པ་ཉིད་དུ་བསམ་སྟེ། དེའི་ངང་ལས་ལྷན་སྐྱེས་མངོན་རྟོགས་ལྷར་བསྐྱེད། །དེ་ནས་མདུན་དུ་དུར་ཁྲོད་ལྟ་བུའི་གནས་སུ་མོས་ལ། དེར་པཾ་ལས་སྣ་ཚོགས་པདྨ། དེའི་སྟེང་དུ་རཾ་ལས་ཉི་མ། དེའི་སྟེང་དུ་ཧཱུྂ་མཐིང་ནག་ཅིག་བསྒོམ། བདག་གི་ཐུགས་ཀ་ནས་ཧཱུྂ་ཞིག་བཏོན་ཏེ་མདུན་གྱི་དེ་ལ་བསྟིམ། དེས་བྱིན་རླབས་ཆེ་བ་དང་ཕན་ཡོན་དཔག་ཏུ་མེད། དེ་ཡོངས་སུ་གྱུར་པ་ལས་རྡོ་རྗེ་ནག་པོ་རྩེ་ལྔ་པ་ཞིག་བསམ། དེ་ལས་འོད་ཟེར་འཕྲོས་པས་གདུག་པ་ཅན་གྱི་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས།

ལྷག་པའི་ལྷར་གྱུར། འོད་ཟེར་ཚུར་འདུས་རྡོ་རྗེ་ལ་ཐིམ་པས་ནག་པོ་ཆེན་པོ་བྱ་རོག་གི་མིང་ཅན་ཞེས་བྱ་བ་སྐུ་མདོག་མཐིང་ནག་སྤྱན་གསུམ་དམར་ལ་ཟླུམ་པ་སྡང་མིག་ཏུ་གཟིགས་པ། ཞལ་གདངས་ཤིང་མཆེ་བ་གཙིགས་པ། ལྗགས་འདྲིལ་བ། ཧཱུྂ་ཧཱུྂ་དང་ཕཊ་ཕཊ་ཀྱི་སྒྲ་སྒྲོག་པ། དབུ་སྐྲ་དང་ཨག་ཚོམས་དང་སྨིན་མ་སེར་པོ་གྱེན་དུ་འབར་བ་ཕྱག་བཞི་པ། གཡས་དང་པོ་ན་ཤིང་ཏོག་བེ་ཏའི་འབྲས་བུ་མདོག་དམར་བ་དབྱིབས་སྙིང་འདྲ་བ་ཞིག་སྙིང་གར་བསྣམས་པ། གཡས་གཉིས་པ་ན་རལ་གྲི་འདེབས་པའི་ཚུལ་དུའོ། །གཡོན་དང་པོ་ན་ཐོད་ཁྲག་བསྣམས་པ། གཉིས་པ་ན་ཁ་ཊྭཱྃ་ག་ཅུང་ཟད་འཕྱར་བ། ཐོད་སྐམ་ལྔས་སྐྲ་ཆིངས་བྱས་པ། ཐོད་རློན་འཕྲེང་བས་དོ་ཤལ་བྱས་པ། རིན་པོ་ཆེ་རྩེ་འཕྲན་ལ་སོགས་པ་དང༌། ཀླུ་དཀར་པོ་དང༌། དམར་པོ་དང༌། སེར་པོ་དང༌། ནག་པོ་རྣམས་ཀྱིས་སྐུ་ལ་བརྒྱན་པ། སྟག་གི་པགས་པའི་ཤམ་ཐབས་ཅན། ཞབས་གཉིས་དཔའ་བོ་འདུག་སྟངས་ཀྱིས་སྣ་ཚོགས་པདྨ་ཉི་མ་ལ་བཞུགས་པ། འཁོར་ནག་པོ་སྟོང་གིས་བསྐོར་བ་བསྒོམ་པར་བྱའོ། །དེའི་ཐུགས་ཀར་པཾ་ལས་པདྨ་རཾ་ལས་ཉི་མའི་དལ་གྱི་སྟེང་དུ་ཧཱུྂ་མཐིང་ནག་ཅིག་བསྒོམ། རང་གི་ཐུགས་ཀའི་ཧཱུྂ་དང་མདུན་བསྐྱེད་ཀྱི་ཐུགས་ཀའི་ཧཱུྂ་གཉིས་ལས་འོད་ཟེར་འཕྲོས་པས། འོག་མིན་གྱི་གནས་ནས་བསྐྱེད་པ་ལྟ་བུ་ཞིག་སྤྱན་དྲངས་ལ། ཛ་ཿཧཱུྂ་བཾ་ཧོཿ དགུག་པ་དང༌། གཞུག་པ་དང༌། བརྟན་པ་དང༌། དགྱེས་པར་བསྐྱེད་པར་བྱའོ། །དེ་ནས་སྐུ་གསུང་ཐུགས་ཀྱི་བྱིན་གྱིས་རླབས་པ་ནི། སྤྱི་བོར་ཟླ་བའི་དལ་གྱི་སྟེང་དུ་ཨོཾ། མགྲིན་པར་པདྨའི་སྟེང་དུ་ཨཱཿ སྙིང་གར་ཉི་མའི་དལ་གྱི་སྟེང་དུ་ཧཱུྂ་བསྒོམས་ཏེ། དེ་ཡང་ཕྱི་རོལ་དུ་མ་བསྒོམས་པར་སྤྱི་བོར་ཀླད་པ་དུང་གི་གཞལ་ཡས་ཁང་གི་ནང་དུ་དུང་ལྕེའི་སྟེང་དང༌། སྙིང་གི་ནང་དུ་བསྒོམ་མོ། །དེ་ཡང་ཨོཾ་ལས་འོད་ཟེར་འཕྲོས་པས་སྐུའི་རིགས་ཐམས་ཅད་སྤྱན་དྲངས་ནས་ཨོཾ་ལ་ཐིམ་པས་རྣམ་པར་སྣང་མཛད་དུ་བསྒོམས་པ་དང༌།

ཨཱཿལས་འོད་འཕྲོས་པས་གསུང་གི་རིགས་ཐམས་ཅད་སྤྱན་དྲངས་ནས་ཨཱཿལ་ཐིམ་པས་ཚེ་དཔག་ཏུ་མེད་པར་བསྒོམས་པ་དང༌། ཧཱུྂ་ལས་འོད་འཕྲོས་པས་ཐུགས་ཀྱི་རིགས་ཐམས་ཅད་སྤྱན་དྲངས་ནས་ཧཱུྂ་ལ་ཐིམ་པས་རྡོ་རྗེ་སེམས་དཔར་བསྒོམ་མོ། །འདི་ལ་དགོས་པ་ཞིག་ཡོད་པས་བསྙེན་བསྒྲུབ་ཀྱི་དུས་དང༌། གཏོར་མ་འབུལ་བའི་དུས་ཡང་དེ་བཞིན་དུ་བྱ་སྟེ། གཞུང་དང་མི་མཐུན་པར་ངས་སློབ་དཔོན་འཕགས་པའི་གཞུང་ལ་ལོག་བཤད་པ་བྱས་པ་མིན། སློབ་དཔོན་དེ་ཉིད་ཀྱི་དགོངས་པ་ཕྱིན་ཅི་མ་ལོག་པ་ཡིན། དོན་གྱི་ན་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེ་འཆང་ངེས་པའི་ཤེས་པ་གལ་ཆེ་སྟེ། དགོས་པ་ནི་སྔགས་པ་ནང་རྒྱས་ན་ངག་མནན་པས་མི་ཐུབ་པ་དང་མི་ནོན་པའོ། །ཆོས་སྐྱོང་མཐུ་དང་ནུས་པ་ཤིན་ཏུ་ཆེ་བ་དང༌། བྱ་རོག་འུག་པ་བསད་པ་ལ་སོགས་པ་ལྟས་ངན་གང་གིས་ཀྱང་མི་ཚུགས་སོ། །གནད་ཀྱི་མན་ངག་གཉིས་པའོ། །གཞན་ཡང་ཆོས་སྐྱོང་ལ་མ་གུས་པ་བྱར་མི་བཏུབ་སྟེ་བྱས་ན་དེ་ཁོ་ན་བཞིན་དུ་འབྱུང་བས། བླ་མ་དང་ཆོས་སྐྱོང་རང་གི་སེམས་ཡིན། སངས་རྒྱས་ལ་སོགས་གང་བལྟས་བལྟས་སུ་འོང་བ་ཡིན། བྱ་རོག་གུམ་པ་དང་མཁའ་འགྲོ་མ་སྨྱོ་འབོག་བྱེད་པ་བྱུང་ན་མི་རུང་བས། དེ་ལས་ཟློག་པ་ནི་མོས་གུས་ལྟེམ་རྐྱང་མེད་པར་སངས་རྒྱས་རྣམས་དང་མཁའ་འགྲོ་ཆོས་སྐྱོང་བྱིན་རླབས་དང་ནུས་པ་ཆུང་བ་ནི། སྒྲུབ་པ་པོ་ཆོས་དང་མི་ལྡན་པ་དམ་ཚིག་ཉམས་པས་ལན་པ་ཡིན། དགྲ་སྙིང་ཧུར་ཐོན་བྱེད་འདོད་ན་དམ་ཚིག་ཚུལ་ཁྲིམས་ལ་ནན་ཏན་བྱ། དེ་མེད་ན་ཆོས་སྐྱོང་གིས་བསྲུང་རྒྱུ་མེད། སངས་རྒྱས་རྣམས་ཀྱི་བྱིན་རླབས་འཇུག་པ་མེད། དེས་ན་རྣལ་འབྱོར་པ་ཚུལ་བཞིན་དུ་ཉམས་སུ་བླངས་པས་ཆོས་སྐྱོང་གི་བྱིན་རླབས་ཀྱང་འབྱུང་བ་ཡིན། གཉན་མི་གཉན་ཡང་རང་གི་སེམས་ཡིན་ཏེ། སྔོན་ཕག་མོ་གྲུ་པའི་ཆོས་སྐྱོང་ཤིན་ཏུ་གཉན་ཞིང་ཚུབ་པ་ཡིན་པ་ལ། ངས་ནི་རྗེ་བཙུན་སྤྱན་རས་གཟིགས་སུ་བསྒོམས་པས་ཤིན་ཏུ་འཇམ་པར་བྱུང་བ་ཡིན།

དོན་གྱི་ཆོས་སྐྱོང་རང་གི་སེམས་ཡིན་པར་བྱ་སྟེ། གནད་ཀྱི་མན་ངག་གསུམ་པའོ། །དེ་ནས་དབང་བསྐུར་བ་ནི། མདུན་གྱི་ནམ་མཁར་བཅོམ་ལྡན་འདས་འཁོར་ལོ་སྡོམ་པའི་ལྷ་ཚོགས་རིགས་ལྔ་དང་བཅས་པ་སྤྱན་དྲངས་ནས། ཕྱག་དང་མཆོད་པས་མཆོད་དེ་ཐུགས་ཀ་ནས་རིགས་ཀྱི་ཡུམ་བཞིས་རིན་པོ་ཆེའི་བུམ་པ་བདུད་རྩིས་བཀང་བ་བྱུང་ནས་སྤྱི་བོ་ནས་མར་དབང་བསྐུར་བས་མགོན་པོའི་ལས་ཉོན་ཤེས་བྱའི་སྡིག་སྒྲིབ་ཐམས་ཅད་ཞབས་ཀྱི་ཤ་དང་སེན་མོའི་བར་ནས་མར་ནག་ནུ་རུ་རུ་བྱུང་ནས། ཆུ་ཞབས་ཀྱི་གྱེན་ལ་ལོག་པས་མི་བསྐྱོད་པས་དབུ་བརྒྱན་པར་བསམ་མོ། །དེས་ནི་ཆོས་སྐྱོང་ཤིན་ཏུ་འཕྲིན་ལས་ཆེ་བ་ཡིན་གསུང་སྟེ། གནད་ཀྱི་མན་ངག་བཞི་པའོ། །དེ་ནས་བཟླས་པ་བྱ་བ་ནི། ཐུགས་དམ་གྱི་རྒྱུད་བསྐུལ་བ་ཡིན་ཏེ། སྔོན་བཅོམ་ལྡན་འཁོར་ལོ་སྡོམ་པའི་སྤྱན་སྔར་གདུག་པ་ཅན་ཐམས་ཅད་བསྒྲལ་བར་དམ་བཅས་པ་སྟེ། མདོར་ན་གདུག་པ་ཅན་གྱིས་གཙོ་བྱས་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་རྫོགས་པའི་སངས་རྒྱས་ཐོབ་པའི་ཆེད་དུ་ཐུགས་དམ་གྱིས་ཤིག་པར་བསྐུལ་བ་སྟེ། དེ་ཡང་རང་ཉིད་ཀྱི་བཅོམ་ལྡན་འདས་འཁོར་ལོ་སྡོམ་པའི་ལྷན་ཅིག་སྐྱེས་པར་གསལ་བར་བྱས་ལ། དེ་ནས་བདག་དང་ནག་པོའི་ཐུགས་ཀར་ཧཱུྂ་གི་མཐའ་མ་ཡི་གེ་བདུན་གྱིས་བསྐོར་བ་བསམ་སྟེ། དེ་ཡང་ཞི་བ་ནི་སྔགས་ཀྱི་ཕྲེང་བ་དཀར་སེར་བསམ། རང་གི་ཐུགས་ཀ་ནས་འོད་ཟེར་དཀར་པོ་འཕྲོས་པས་མདུན་གྱི་ཐུགས་ཀར་ཐིམ་པས་ཐུགས་དམ་གྱི་རྒྱུད་བསྐུལ་ཏེ། མི་བསྙེལ་ཞིང་ཞི་བའི་ལས་འགྲུབ་པར་བསམ་ཞིང༌། ཐུགས་ཀའི་སྔགས་ཀྱི་ནུས་པ་དང་འདྲེས་ནས་ཞལ་ནས་བྱུང་ནས་བདག་གི་ཞལ་དུ་ཞུགས་ནས་ཐུགས་ཀར་ཐིམ་པས། ནད་དང་གནོད་པ་སྡིག་སྒྲིབ་ཐམས་ཅད་ཞི་བར་བསམ། བར་གྱི་སྔགས་ཀྱི་འཕྲེང་བ་ལ་འོད་ཟེར་དཀར་པོ་འཕྲོས་པས་སེམས་ཅན་ཐམས་ཅད་ཀྱི་ནད་དང་གནོད་པ་དང་འཇིག་རྟེན་གྱི་འཚེ་བ་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་ཞི་བར་བསམ།

རྒྱས་པ་ལ་སྔགས་ཀྱི་ཕྲེང་བ་སེར་པོ་འོད་ཟེར་སེར་པོ་འཕྲོས་པས། ཚེ་དང་བསོད་ནམས་ལོངས་སྤྱོད་རྒྱས་པར་བསམ་མོ། །དབང་ལ་ནི་སྔགས་ཀྱི་ཕྲེང་བ་དམར་པོ་འོད་ཟེར་དམར་པོ་འཕྲོས་པས། རྒྱལ་པོ་དང་བུད་མེད་དང་སེམས་ཅན་ཐམས་ཅད་དབང་དུ་འདུས་ཤིང་བདག་ལ་འདུད་པར་བསམ། མངོན་སྤྱོད་ལ་ནི་སྔགས་ཀྱི་འཕྲེང་བ་ནག་པོ་འོད་ཟེར་ནག་པོ་འཕྲོས་པས། བསྟན་པ་ལ་གནོད་པ་སེམས་ཅན་ལ་འཚེ་བ་ཐམས་ཅད་ཚར་བཅད་པར་བསམ་ཞིང་བཟླས་པར་བྱའོ། །འཕྲིན་ལས་བཞི་སྒྲུབ་ན་ནི་འོད་ཟེར་ཁ་དོག་རྣམ་པ་བཞི་ལ་སོགས་པར་བསམ་མོ། །སྐྱོ་ན་གཏོར་མ་བྱིན་ཏེ་དངོས་སམ་ཡིད་ཀྱི་མཆོད་ནས། རྐང་པ་བརྒྱད་པ་ལ་སོགས་པས་བསྟོད་པར་བྱའོ། །དེ་ནས་འཕྲིན་ལས་བཅོལ་ལོ། །ཐུན་འཇོག་པའི་དུས་སུ་ཡེ་ཤེས་པ་གཤེགས། དམ་ཚིག་པ་རང་ལ་བསྡུའོ། །དེ་ལྟར་བཟླས་པ་རྟགས་དང་མཚན་མ་ཐོན་ནས་ལས་ལ་སྦྱོར་བ་ནི། དྲག་པོ་ཐོད་ནག་གི་བླ་མའི་གསུང་བཞིན་དུ་ཉམས་སུ་བླང་བར་བྱའོ། །གསུམ་པ་མཇུག་གི་དོན་ནི། དགེ་བའི་རྩ་བ་བསྔོ་བར་བྱའོ། །གྲོགས་པོ་གོང་མས་བསྐུལ་ནས་བླ་མ་ཡི། །གསུང་སྒྲོས་ཞལ་གྱི་གདམས་པ་བདུད་རྩི་འདི། །ལྷག་བསམ་དག་པས་ཡི་གེར་བཀོད་པ་ལས། །བྱུང་བའི་དགེ་བ་དེས་ནི་འགྲོ་བ་རྣམས། །བར་ཆད་གདུག་པའི་ཚོགས་རྣམས་རབ་བསལ་ནས། །རིང་པོར་མི་ཐོགས་སངས་རྒྱས་ཐོབ་པར་ཤོག། །། ཨཱོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭ་ཧཱ།།