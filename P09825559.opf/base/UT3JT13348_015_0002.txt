༄༅། །བཀའ་བརྒྱུད་འབྲི་གུང་པ་ལུགས་ཀྱི་སྐྱེས་བུ་གསུམ་གྱི་ལམ་གྱི་རིམ་པའི་བླ་མ་བརྒྱུད་པའི་གསོལ་འདེབས་ཞེས་བྱ་བ་བཞུགས་སོ། །

༄༅། །མགོན་མེད་འགྲོ་ལ་རྗེས་ཆགས་ཐུགས་བསྐྱེད་ཀྱིས། །ཚོགས་གཉིས་མཐར་སོན་ལྔ་བདོའི་འགྲོ་བའི་ནང༌། །བཅུ་གཉིས་མཛད་པ་སྟོན་མཛད་ཤཱཀྱའི་རྒྱལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །རྒྱལ་ཚབ་ཐུགས་རྗེའི་དབང་ཕྱུག་མ་ཕམ་མགོན། །ས་གསུམ་མངའ་བདག་འཕགས་པ་ཐོགས་མེད་ཞབས། །འཛམ་གླིང་མཁས་པའི་ཁྱུ་མཆོག་དབྱིག་གི་གཉེན། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །རབ་དགའི་ས་ཐོབ་འཕགས་པ་གྲོལ་སྡེའི་ཞབས། །བྱམས་པས་བྱིན་རླབས་བཙུན་པ་རྣམ་གྲོལ་སྡེ། །ལུང་རྟོགས་ཡོན་ཏན་ཕུན་ཚོགས་མཆོག་གི་སྡེ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ལྷག་པའི་ལྷ་ཡིས་རྗེས་བཟུངས་དུལ་བའི་སྡེ། །རྒྱལ་ཡུམ་ཤེར་ཕྱིན་དོན་གཟིགས་རྣམ་སྣང་མཛད། །ལུང་རིག་སྨྲ་བའི་ཉི་མ་སེང་གེ་བཟང༌། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །རྒྱལ་བའི་མན་ངག་ཀུན་འཛིན་རིན་ཆེན་བཟང༌། །བདག་གཞན་མཉམ་རྗེའི་ཐུགས་མངའ་རིན་ཆེན་སྡེ། །མཐའ་འཁོབ་བསྟན་པའི་སྒྲོན་མེ་གསེར་གླིང་པ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །སྟོབས་བཅུའི་དབང་ཕྱུག་རྒྱལ་བ་ཟས་གཙང་སྲས། །རྒྱལ་ཀུན་ཡབ་གྱུར་ཡེ་ཤེས་མེ་ལོང་མཚན། །རྒྱལ་བས་ལུང་བསྟན་འཕགས་པ་ཀླུ་སྒྲུབ་ཞབས། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དབུ་མའི་ལམ་བཟང་གསལ་མཛད་འཕགས་པ་ལྷ། །ཐེག་མཆོག་བསྟན་པའི་རྩ་ལག་སྒྲ་གཅན་འཛིན། །ལྟ་ངན་འཇོམས་མཛད་ར་ཧུ་ལ་མི་ཏྲ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཕྱོགས་ལས་རྣམ་རྒྱལ་ཀླུ་ཡི་བཤེས་གཉེན་ཞབས། །བདག་ལྟའི་རི་བོ་འཇིག་མཛད་དགེ་འདུན་སྲུང༌། །འཇིགས་བྲལ་སངས་རྒྱས་བསྐྱངས་དང་པདྨའི་བློ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ལྔ་བརྒྱའི་གཙུག་ནོར་དཔལ་ལྡན་ཟླ་བ་གྲགས། །འཕགས་ཡུལ་པན་ཆེན་རིག་པའི་ཁུ་བྱུག་ཞབས། །རྟེན་འབྲེལ་མངོན་གྱུར་ཨ་ཝ་དྷུ་ཏི་པ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །སངས་རྒྱས་གཉིས་པ་དཔལ་ལྡན་མར་མེ་མཛད། །བཀའ་གདམས་བསྟན་པའི་མེས་པོ་འབྲོམ་སྟོན་རྗེ། །དྲི་མེད་བློ་གྲོས་མཆོག་ལྡན་རིན་ཆེན་གསལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །རབ་འབྱམས་གཞུང་ལུགས་ཀུན་མཁྱེན་ཡོན་ཏན་གྲགས། །འཇིགས་མེད་ཆོས་ཀྱི་རྒྱལ་པོ་དོལ་བའི་མཚན། །བྱང་ཆུབ་སེམས་དཔའ་ཆེན་པོ་ཆོས་སྐྱབ་བཟང༌། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །སྣང་མཐའི་ཞལ་སྐྱིན་རྡོ་རྗེ་སེང་གེ་དང༌། །སྟོང་ཉིད་སྙིང་རྗེ་ཐུགས་ཆུད་བྱང་ཆུབ་དཔལ། །རྒྱལ་བའི་སྲས་པོ་སྤྱན་སྔ་ཚུལ་ཁྲིམས་འབར། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །གཞན་ཕན་འགྲོ་དོན་མཐར་ཕྱིན་གཉུག་རུམ་པ། །སྟོང་ཉིད་ནམ་མཁའི་རང་བཞིན་གཞོན་ནུ་འོད། །ཏིང་འཛིན་མཆོག་ལྡན་ཨ་མེས་བྱང་རིན་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དཔལ་ལྡན་དགོན་པ་དབང་ཕྱུག་རྒྱལ་མཚན་དང༌། །བདེན་གཉིས་གནས་ལུགས་དོན་གཟིགས་རྒྱ་ཡོན་བདག

།ཀུན་བཟང་རྣམ་འཕྲུལ་སྣེ་ཟུར་ཡེ་ཤེས་འབར། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཆོས་བརྒྱད་ཀུན་སྤངས་བློ་གྲོས་དབང་ཕྱུག་དང༌། །ཐུབ་པའི་བརྟུལ་ཞུགས་དྲི་མེད་ལྷོ་པ་རྗེ། །ཤེས་ཕྱིན་རྒྱས་མཛད་བྱང་ཆུབ་ཡེ་ཤེས་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དྭགས་བརྒྱུད་བསྟན་པའི་སྲོལ་འབྱེད་བསོད་ནམས་མཚན། །འཁོར་བ་འཇིག་སྤྲུལ་ཁྱབ་དག་རྡོ་རྗེ་རྒྱལ། །དུས་གསུམ་རྒྱལ་བ་ཀུན་འདུས་འབྲི་གུང་པ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཡིད་སྲུབ་ཟིལ་གནོན་སྤྱན་སྔ་གྲགས་འབྱུང་ཞབས། །ཏིལ་བརྡུང་གྲུབ་པའི་དཔའ་བོ་རྡོ་རྗེ་གྲགས། །འཕགས་ཆེན་སྙིང་རྗེའི་གཏེར་གྱུར་ཐོག་ཁ་པ། །གསོལ་བ་འདེབས་སོ་བདག་བརྒྱུད་བྱིན་གྱིས་རློབས། །བྱང་ཆུབ་སེམས་འབྱོངས་རྒྱལ་སྲས་གྲགས་བསོད་པ། །མངའ་བསྣུན་མཆོག་གི་རྣམ་རོལ་རྡོར་རིན་རྗེ། །མཚོ་སྐྱེས་རྒྱལ་བའི་མྱུ་གུ་ཉེར་བརྒྱུད་པ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཀུན་གཟིགས་བླ་མ་འཛམ་གླིང་ཆོས་ཀྱི་རྒྱལ། །གྲུབ་བརྙེས་བྱེ་བའི་གཙུག་ནོར་སྨན་སྒོམ་ཞབས། །དོན་བརྒྱུད་བསྟན་པའི་སྒྲོན་མེ་ལ་ཕྱི་བ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཆོས་སྐུ་མངོན་གྱུར་རིན་ཆེན་ཆོས་ཀྱི་དབང༌། །མཁྱེན་རྟོགས་ཡོན་ཏན་དཔལ་མངའ་གྲགས་པ་འབྱུང༌། །གཙུག་ལག་རྒྱ་མཚོའི་གཏེར་ཆེན་ཀུན་རྒྱལ་བ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །བརྩོན་འགྲུས་རྨད་བྱུང་རིན་ཆེན་རྡོ་རྗེ་དང༌། །སྤྲོས་བྲལ་དོན་གཟིགས་དབང་ཕྱུག་བསོད་ནམས་ཞབས། །གྲུབ་མཆོག་སྤྱན་སྔ་གྲགས་པ་ཤེས་རབ་མཚན། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །མང་ཐོས་ཡོན་ཏན་མཆོག་མངའ་ཚུལ་ཁྲིམས་རྒྱལ། །ཟུང་འཇུག་མཆོག་བརྙེས་གྲགས་པ་རྡོ་རྗེ་དང༌། །སྒྲུབ་པ་མཐར་ཕྱིན་ཀུན་མཁྱེན་བློ་གྲོས་བཟང༌། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཐུབ་བསྟན་ཀུན་གསལ་མཁན་ཆེན་བྲག་ལྕོག་པ། །འགྲོ་མགོན་ཐུགས་སྤྲུལ་བསོད་ནམས་བཀྲ་ཤིས་མཚན། །འབྲི་བསྟན་སྒྲོན་མེ་རྗེ་བཙུན་རཏྣ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །མཁས་གྲུབ་རྒྱ་མཚོའི་གཙུག་རྒྱན་རིན་ཆེན་དཔལ། །ཚུལ་ཁྲིམས་རྣམ་དག་ཡོངས་འཛིན་སངས་རྒྱས་མཚན། །འཇམ་དཔལ་ཞི་ཁྲོ་མཆོག་གྲུབ་དབུར་སྨྱོན་རྗེ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །པདྨའི་ལུང་ཟིན་འཕྲིན་ལས་རྣམ་པར་རྒྱལ། །ངག་གི་དབང་ཕྱུག་ཀུན་མཁྱེན་བཟང་པོའི་སྡེ། །བཤད་སྒྲུབ་མཛེས་ནོར་འཇམ་དབྱངས་དོན་ཀུན་གྲུབ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཟླ་མེད་རྒྱལ་བའི་སྲས་པོ་མགར་སྤྲུལ་རྗེ། །རྒྱལ་བསྟན་མཛོད་འཛིན་ཆོས་ཀྱི་ཉི་མའི་ཞབས། །བརྩེ་ཆེན་མི་ཡི་རྣམ་རོལ་པདྨའི་མཚན། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །གཞན་ཕན་འཕྲིན་ལས་ལྷུན་གྲུབ་ཆོས་རྒྱན་ཞབས། །ལེགས་སྦྱར་སྒྲ་སྐད་མངོན་མཁྱེན་ཁྲི་ཆེན་རྗེ། །པད་དཀར་འཆང་སྤྲུལ་འདྲེན་མཆོག་ཐུགས་རྗེའི་མཚན། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །མཐོང་ཐོས་དྲན་གྲོལ་དཀོན་མཆོག་ཆོས་སྐྱབས་དཔལ། །གསུམ་ལྡན་རྗེ་བཙུན་དྷརྨ་སྱ་མ་ཏི། །བསྟན་འགྲོའི་དཔུང་གཉེན་ཞི་བའི་བློ་གྲོས་མཚན། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དྲན་པ་ཙམ་གྱིས་སྲིད་པའི་གདུང་འཕྲོག་ཅིང༌། །དད་པས་བསྙེན་ན་མཆོག་གི་དངོས་གྲུབ་ཀྱང༌། །བདེ་བླག་སྩོལ་མཛད་རྩ་བའི་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དེ་ལྟར་གསོལ་བ་བཏབ་པའི་བྱིན་རླབས་ཀྱིས། །སྒྲུབ་པའི་རྟེན་མཆོག་རྙེད་དཀའི་དལ་འབྱོར་ལུས། །གློ་བུར་རྐྱེན་གྱིས་ནམ་འཆི་ཆ་མེད་པའི། །མི་རྟག་རྒྱུད་ལ་སྐྱེ་བར་བྱིན་གྱིས་རློབས། །ངན་འགྲོའི་སྡུག་བསྔལ་དྲག་པོས་ཡིད་སྐྱོ་ནས། །མངོན་མཐོའི་བདེ་བ་རབ་ཏུ་སྒྲུབ་པའི་ཕྱིར། །དགེ་སྡིག་དཀར་ནག་ལམ་ལ་ཡིད་ཆེས་ནས། །བླང་དོར་ཚུལ་བཞིན་སྒྲུབ་པར་བྱིན་གྱིས་རློབས། །སྲིད་པའི་བདེ་བའང་སྡུག་བསྔལ་རང་བཞིན་དུ། །ཤེས་ནས་ཞི་བདེའི་གོ་འཕང་འཚོལ་བའི་སླད། །འཁོར་བའི་ལས་ལ་སྙིང་ནས་རྒྱབ་ཕྱོགས་ཤིང༌། །ཐར་པའི་ལམ་བཟང་སྒྲུབ་པར་བྱིན་གྱིས་རློབས། །རང་གི་བདེ་སྡུག་བརྟགས་པས་མར་གྱུར་གྱི། །ཁམས་གསུམ་འགྲོ་བའི་སྡུག་བསྔལ་མ་བཟོད་པར། །ཚད་མེད་བྱམས་དང་སྙིང་རྗེ་འབྱོངས་པ་དང༌། །བྱང་ཆུབ་སེམས་མཆོག་སྐྱེ་བར་བྱིན་གྱིས་རློབས། །དཔག་མེད་འགྲོ་བའི་དོན་དུ་སངས་རྒྱས་ཕྱིར། །བརྩོན་པ་དྲག་པོས་སྨོན་འཇུག་སེམས་བསྐྱེད་ཀྱི། །བསླབ་བྱ་ཉམས་པ་མེད་པར་བྱ་དཀའ་བའི། །རྒྱལ་སྲས་ལམ་ལ་སློབ་པར་བྱིན་གྱིས་རློབས། །ཕ་རོལ་ཕྱིན་པའི་ལམ་གྱིས་ས་བཅུ་དག

།རབ་བགྲོད་རྫོགས་པའི་བྱང་ཆུབ་བརྙེས་གྱུར་ནས། །མ་ལུས་འགྲོ་བ་བདེ་བླག་འདྲེན་པ་ཡི། །འཕྲིན་ལས་ལྷུན་གྱིས་གྲུབ་པར་བྱིན་གྱིས་རློབས། །དེང་ནས་བཟུང་ཏེ་སྐྱེ་བ་ཀུན་ཏུ་བདག །བཤད་སྒྲུབ་བསྟན་པའི་ཆུ་བོ་ཡོངས་འདུས་པའི། །མཉམ་མེད་དྭགས་པོའི་རིང་ལུགས་རྒྱ་མཚོ་ལས། །ཐོས་བསམ་སྒོམ་པའི་ནོར་བུ་ལེན་གྱུར་ཅིག །དེ་ལྟར་འཕགས་པ་ཐོགས་མེད་དང་ཀླུ་སྒྲུབ་ལས་བརྒྱུད་པའི་ཤིང་རྟ་ཆེན་པོ་གཉིས་ཀྱི་མན་ངག་གི་སྒོམ་རིམ་ཆེས་མང་ཡང༌། འདིར་མཉམ་མེད་དྭགས་པོ་དང་འགྲོ་མགོན་ཕག་གྲུས་མཛད་པའི་ལམ་རིམ་དང་བསྟན་རིམ་གྱི་བླ་མ་བརྒྱུད་པའི་གསོལ་བ་འདེབས་དངོས་གཞི་སྤྱན་སྔ་ཐམས་ཅད་མཁྱེན་པ་བཀྲ་ཤིས་རྣམ་རྒྱལ་སོགས་དམ་པ་གོང་མ་གསུང་ལ་དབུ་མའི་བླ་བརྒྱུད་ཀྱི་སྐབས་འཕགས་ཡུལ་ཆོས་འབྱུང་ནས་བཤད་པའི་རིང་བརྒྱུད་དེ་ཉིད་སྔོན་ཆད་བོད་ཡུལ་འདིར་ཆེར་མ་གྲགས་པས་ངོ་མཚར་བར་བསམས་གཙོ་བོར་སྟོན་ཅིང༌། །བཀའ་གདམས་གཞུང་པ་དང་གདམས་ངག་པ་སོགས་ཀྱི་བརྒྱུད་པའི་ཁྱད་པར་མང་ཞིག་ཚང་བར་བྱས་པ་འདི་ཡང་བཀའ་ཕྱག་ཆུ་བོ་གཉིས་འདྲེས་ཀྱི་བསྟན་པའི་རྒྱུན་ཡར་རྒྱས་ཀྱི་ཆེད་དུ་དམིགས་ནས་འབྲི་གུང་པ་ཤཱཀྱའི་དགེ་སློང་ཆོས་ཀྱི་བློ་གྲོས་ཀྱིས་ཡུལ་ཉི་ཤུ་རྩ་བཞིའི་ཡ་གྱ་གྲུབ་པའི་བསྟི་གནས་འབྲོག་ལ་ཕྱི་གངས་ཀྱི་ར་བར་སྦྱར་བའོ།། །།