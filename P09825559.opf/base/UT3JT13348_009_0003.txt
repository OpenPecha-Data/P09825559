༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཐུན་མོང་མ་ཡིན་པ་ནང་གི་ཟབ་ཆོས་ནོར་བུའི་ཕྲེང་བ་བཞུགས་སོ།།

སྙིང་རྗེ་གནད་བསྣུན་མཛེ་འུར་འདེད་ཀྱི་གདམས་པ། ༧༢༤༽ ཆོས་རྗེ་རིན་པོ་ཆེ་ལྟ་བུ་ཡིན་ཞེས་པའི་སྐབས་སུ། ཁོང་གིས་དཔལ་ཕག་མོ་གྲུ་པ་ཟླ་བ་སུམ་ཅུ་སོ་གསུམ་དང་ཞག་བཅུ་གསུམ་བསྟེན་པ་ལ། དཔལ་ཕག་མོ་གྲུ་པ་སྐུ་གཤེགས། དེར་ཁོང་གིས་ཅི་ངོམ་པ་འབར་བའི་རྒྱལ་མཚན་ལ་སོགས་པའི་དགེ་འདུན་འགའ་རི་ལ་གཤེགས་པར་འདུག་པས། ཁོང་རྣམས་ན་རེ་ངེད་ཚོ་ནི་རྗེ་བཙུན་ཆེན་པོའི་སྒྲུབ་གནས་ལ་ཕྱི་ཆུ་དབར་བྱ་བ་ཡོད་པར་འདུག་པས་བལྟ་རུ་འགྲོ་བ་ཡིན་དགེ་བསྙེན་རང་ཡང་མི་འགྲོའམ་ཟེར་བ་ལ། ང་ཅིས་ཀྱང་འགྲོ་བས་ཁྱེད་རྣམ་པའི་ཟླ་ལ་ཁྲིད་རོགས་ཞུ་བྱས་པས། ཆོས་རྗེ་རྟེན་དགེ་བསྙེན་དུ་སོང་བས་ཁོང་ཚོའི་བསྡོས་སུ་སོང་དོགས་ནས་འགྲོ་ཁར་གསངས་ནས་སོང་འདུག་པ་དང༌། ང་ཁོང་རྣམ་པའི་བསྡོས་སུ་སོང་དོགས་པར་སྣང་སྟེ། གྲོང་ལྟག་གཅིག་ཏུ་བསྡད་ལ་སུ་ལྷག་རེ་བྱ་དགོས་སྙམ་པའི་ཐུགས་དགོངས་བྱུང་བ་དང༌། བླ་མ་ཡལ་ན་རེ། སྟོན་རངའི་སར་ཕར་ཨེ་འགྲོ་ཟེར་བ་ལ། ང་འགྲོ་བར་ཞུ་བྱས་ནས་བླ་མ་ཡལ་གྱི་བླ་མཆོད་ལ་བྱོན་ནས། ཨེ་རུ་བཞུགས་པ་ལ་བླ་མ་ཡལ་གྱིས་ནས་བྲེ་བདུན་གྱི་ཕྱེ་དང༌། ཆང་རྒྱུ་བྲེ་ཚིལ་ལོག་གཅིག་དེ་རྣམས་ཀྱི་ཕོགས་མཛད་ཅིང་སྒྲུབ་པ་མཛད་པ་ལ། ཕྱིས་སུ་ཙམ་ན་ཕྱེ་རུལ་ཅན་བྲེ་ལྔ་ཙམ་རེ་དང༌། རྩམ་པ་ཁུག་ཆུང་རེ་ཙམ་དང༌། ཚིལ་ལོག་ཕྱེད་ཕྱེད་ཙམ་ལས་མ་བྱུང་ཡང༌། ཟླ་བ་རེ་ལ་བསྒྲུབ་པ་མཛད་ཅིང་བཞུགས་པ་ལ། སྙུང་ནད་དྲག་པོ་བྱུང་དེ་ནས་ཅི་བྱས་ཀྱང་མ་ཕན། རེ་ས་སྐྱབས་གནས་ནི་མེད། ཟས་ནོར་གྱི་དངོས་པོ་རུ་གྱུར་པ་ལ། བླ་མ་སིང་སིང་བས་ཕུལ་བའི་རལ་གུ་གྲོ་བོ་གཅིག་དང་ནག་པོ་གཅིག་དང་གཉིས། ལུས་ལ་བླ་བརྟེན་པའི་གོས་དེ་རང༌། སྒྲུབ་པ་བྱེད་པའི་གོས་དེ་རང༌། ཕྱེ་བླུག་པའི་བེ་ལེའུ་རྐྱལ་པ་གཅིག་དང༌། བཞུགས་གདན་ཞེས་ཀྱི་པགས་པ་གཅིག གསོལ་ཞལ་སྒྲོ་རྐང་དང་རྩིད་སྐུད་གཉིས་ཀྱིས་དགུ་རྒྱུགས་པ་གཅིག་དེ་རྣམས་ལས་མི་འདུག

སུའི་ས་རུ་ཕྱིན་ཡང་ཐུགས་ལ་མི་འདོགས་པར་བྱས་པ་དང༌། བླ་མ་རྩི་ལུང་པའི་སར་ཕྱིན་ནའང་ཁོང་གཙང་སྦྲ་ཤིན་ཏུ་ཆེ་བས་མཇལ་བ་ནི་མི་ཡོང༌། ཟན་རྡོག་པོ་ཞིག་དང་མར་རྒྱ་རི་གཅིག ཚོད་མ་ཕོར་གང་རྣམས་སྒོ་རུ་སྐྱེལ་བ་ཞིག་ཡོང༌། མཁན་པོ་ཞང་གི་ས་རུ་ཕྱིན་ཡང་ང་སློབ་དཔོན་རྩི་ལུང་བའི་སློབ་མ་ཡིན་ཡང༌། ཁོང་ལ་དཔལ་ཕག་མོ་གྲུ་པའི་སློབ་མ་རྣམས་ལ་ཁུར་ཆེན་པོ་ཞིག་མངའ་བས། ཡར་བྱོན་གསུང་ནས་བསྙེན་བཀུར་ཞིག་ཀྱང་མཛད། དེའི་རྟིང་ལ་ནས་ཁལ་ཕྱེད་ཙམ་ཞིག་ཇ་ཉག་དོ་ཙམ་ཞིག་མར་ཁྲས་ཤིག དེ་རྣམས་ཀྱི་ཕོགས་ཤིག་ཡང་མཛད་དུ་འོང༌། དེ་མིན་གང་དུ་ཕྱིན་ཀྱང་ཐུགས་ལ་འདོགས་མཁན་མི་འདུག ཕག་མོ་གྲུར་ཕྱིན་ནས་སྐུ་འབུམ་དེ་ལ་སྐོར་བ་འགའ་བྱེད་དུ་ཕྱིན་ནའང་སྙམ་པ་ལ། མཛེ་པོ་བྱུང་མཛེ་པོ་བྱུང་ཟེར་ནས་སྣ་འགེབས་པ་ཞིག་ཡོང༌། གང་དུ་ཕྱིན་ཀྱང་ཕག་མོ་གྲུ་པའི་གྲུབ་ཐོབ་འདུག སོང་ཟེར་ནས་དཔལ་ལྡན་ཕག་མོ་གྲུ་པའི་ཞབས་འདྲེན་ཡོང༌། སྤྱིར་ཁམས་པ་རྣམས་ཀྱི་ཀྱང་རྐང་འདྲེན་པ་ཞིག་ལས་མི་ཡོང་བར་འདུག་དགོངས་ནས། ད་རྟེན་འབྲེལ་བྱ་དགོས་དགོངས་ནས་འཕྲིན་བསྐུར་ནས་ཟ་འོག་དུམ་གཅིག་དང་ཤིང་བལ་ལུ་མེ་ཏོག་ཅན་ཞིག་དང་གཉིས་བསྐུར་ལ་ཐོང༌། དེ་མ་བྱུང་ན་འཆི་བར་ཡོད་དོ་བྱས་པའི་འཕྲིན་བསྐུར་བས། དེའི་ཚིག་ནད་མ་ཐེག་པས། སང་ཁོང་གི་གཡོག་མོ་ལྐུག་ཆུང་བྱ་བ་ཞིག་ཡོད་པ་དེ་ལ་ཟ་འོག་རྙིང་པ་ཐོང་ཆ་དུམ་གཅིག་དང༌། བ་ལུ་མེས་ཚིག་པ་ནག་རོག་གེ་བ་འགའ་གླེ་བའི་ནང་དུ་བཅུག་ནས་བསྐུར་བྱུང་བས་ལྐུག་ཆུང་མས་ཀྱང་སྐྱུག་བྲོ་བལྟས་ནས། སྣམ་སྒོའི་འོག་ནས་ཡར་སྐད་བཏང་ནས། སློབ་དཔོན་ཟ་འོག་དང་བ་ལུ་ཡོད་ཟེར་ནས་བང་བཏང་ནས་སོང༌། སྒོ་རུ་ཕྱིན་ནས་གཟིགས་པས་དེ་རྣམས་སྣང་བས་ད་བཟོ་གསུངས་ནས། ཐུར་ལ་འཕངས་ནས་བཏང་གསུང༌། རང་སྲོག་ཆོས་ཀྱིས་གཅོད་པ་ཞིག་བྱ་དགོས་དགོངས་ནས། འབྱོན་པ་གཤའ་མ་མི་ཤེས་ཡང༌། གོང་ན་རི་ཟུར་ཞིག་ཡོད་པར་བྱོན་ནས།

ར་རྫི་ལ་འཕྲིན་བསྐུར་ནས་བླ་མ་ཡལ་ལ་ང་ནི་འདི་རུ་མི་སྡོད་པས་ཁྱེད་རང་གི་རྩ་ཆ་ལོང་ཞིག་གསུངས། མོ་དད་པོ་མེད་ཀྱང༌། ད་ལྟ་བླ་མ་མི་བཞུགས་པས། ཁོང་མ་བྱོན་བར་བཞུགས་པར་ཞུ། མ་བཞུགས་ན་ཁོང་གིས་ངེད་གསོད་དུ་འོང་ཟེར་ནས་བྱུང་བས་དེར་ཞག་གཅིག་གཉིས་འགོར། དེ་ནས་ད་ནི་འཕོ་བ་བྱ་དགོས་དགོངས་ནས། ཅི་བཅད་གོང་ཁ་བྱ་བ་ཞིག་རྫ་མོ་ཁྲལ་ཁྲོལ་ཡོད་ས་ཞིག་ཡོད་པས། དེའི་རྫ་མིག་ཅིག་ཏུ་བཞུགས་ནས་རྫ་མོ་གཅིག་གིས་ཁ་བཅད་ལ་བཞུགས་སྙམ་པ་དང༌། བྱོན་ནས་ཡོད་ཙ་ན་ཡི་དམ་ཐུགས་རྗེ་ཆེན་པོ་གཟིམ་སྤྱིལ་ནས་སྤྱན་དྲངས་པ་གཅིག་ཡོད་པས་དེ་ལ་ཕྱག་འཚལ་བ་བརྗེད་འདུག་པ་དྲན་ནས། ཕྱག་འཚལ་བྱོན་པ་དང་ཕྱག་མཛད་པས། ཡར་བཞེངས་པའི་སྐབས་སུ་སྙིང་རྗེ་སྤྲིག་པ་་་་་་ཅུང་ཟད་ཙམ་ཞིག་སྐྱེས་པ་དང༌། དེ་ངོས་ཟིན་ནས་དེ་ལ་རྩེ་གཅིག་ཏུ་མཉམ་པར་བཞག་པས། ཉི་མ་དྲོས་པ་ནས་མཉམ་པར་བཞག་པས། དགོང་མོ་ར་ལུག་སྡུད་པར་སོང་འདུག དེ་ནུབ་གང་ལ་མཉམ་པར་བཞག་པས་ཐོ་རངས་སུ་སོང་ཙམ་ན། ཞབས་ཀྱི་པུས་མོ་མན་ཆད་ལ་བུད་མེད་ཀྱི་རིགས་ཐག་ཤུ་ཁུར་བ་ལ་སོགས་པ། ཨེ་བུ་ལྟང་གི་ལུང་པ་དེ་ཁེངས་པ་ཞིག་ཐོན། བརླ་ཡན་ཆོད་ལ་གཙོའི་རིགས་སྦ་ལྕག་དང་རྩ་ཞ་གོན་པའི་རིགས་དཔག་ཏུ་མེད་པ་ཐོན་སོང་བས་སྒོ་ན་མར་ལ་སྦྲུལ་ཆེན་པོ་ཞིག་ཐོན་སོང༌། སྙུང་དེ་སངས་ཀྱིས་སོང་འདུག ཐུགས་དགོངས་ལ་བླ་མ་རིན་པོ་ཆེ་ལ་ཆོས་འདི་འདྲ་བ་ཡོད་འདུག མི་གསུང་སྙམ་ནས་མང་པོ་བཤུམས་གསུངས། དེ་ནས་བླ་མ་རིན་པོ་ཆེས་དཔག་ཏུ་མེད་པ་ཞིག་གསུངས་འདུག་པ་ལ་ངོ་མ་ཤེས་སྙམ་ནས་ཡང་དཔག་ཏུ་མེད་པ་ཞིག་བཤུམས་འདུག་གསུངས། དེའི་ཉིན་གང་ལ་དགེ་སྦྱོར་དེ་རང་ལ་མཉམ་པར་བཞག ཐོ་རངས་གཉིད་དུ་ཨེན་ཙམ་ཞིག་སོང་འདུག་པ་ལ། སྙུང་ཡང་ཨེན་ཙམ་ཞིག་ལོག་འདུག དེའི་ཉིན་གང་ཡང་མཉམ་པར་བཞག ཐོ་རངས་འོད་གསལ་གྱི་འདུན་པ་བཏང་ནས་གཟིམས་པས། འོད་གསལ་ཟིན་འདུག་པས་ཞལ་ལ་ཉི་མ་ཚ་ལྷན་མ་བྱུང་གི་བར་དུ་མནལ་ལ་སོང་འདུག

སྙུང་ནད་ཡང་རྩ་བ་ནས་སིངས་ཀྱིས་དྭངས་འདུག གསོལ་ཞལ་དུ་ཆང་བླུགས་ཕྱེ་བག་ཙམ་བླུག་ནས་བླ་དབྱེ་ལ་བཞག་པས་དྲོས་ནས་སྦུ་གུ་ཏུབ་ཡོང༌། དེ་བྱུང་བའི་དུས་སུ་གསོལ་ནས་ཐུགས་དམ་མཛད་ཀྱིན་བཞུགས་པས་ཆང་དེ་ཡང་དྲོས་ནས་འདུག དེ་གསོལ་ནས་བྲག་གི་སྟེང་ཞིག་ཡོད་པ་དེར་བྱོན་པས། རྗེ་བཙུན་མ་སྒྲོལ་མ་བདུན་གྱི་ཞལ་ཡང་གཟིགས། ཕྱི་ནང་གི་རྟེན་འབྲེལ་ཐམས་ཅད་ཐུགས་སུ་ཆུད། འཇིག་རྟེན་ཁམས་ཀྱི་སེམས་ཅན་ཐམས་ཅད་མངོན་དུ་གྱུར་པ་ལ། ནམ་མཁའི་འབྲུག་དང༌། རྒྱ་མཚོའི་དུང་གཉིས་ཐུགས་སུ་ཆུད་པ་དཀའ་བར་བྱུང་ཡང༌། ཨེན་ཙམ་གཅིག་མཉམ་པར་བཞག་པས་ཐུགས་སུ་ཆུད། ཀླུའི་རྒྱལ་པོས་ཆུ་ཕུལ། ནམ་ཟླ་དགུན་དུ་སོང་ཡང་ཨེ་ཆུང་གི་སྟེང་དུ་འབྲུག་སྐད་ཤིན་ཏུ་ཆེ་བ་ཞིག་བྱུང༌། དེ་ནས་སྟག་ལུང་གི་ཐད་ཀར་ཡང་འབྲུག་སྐད་མི་ཆེ་བ་ཞིག་གྲགས། དཔལ་ཕག་མོ་གྲུ་པའི་བུ་ང་མིན་པ་གཅིག་ཀྱང་ཡོད་པར་འདུག་སྙམ་པ་ཞིག་བྱུང་གསུང༌། དཔལ་སྟག་ལུང་ཐང་པ་བྱོན་པའི་ལྟས་སུ་འདུག་གསུང༌། ཞག་གསུམ་དྲོས་བཞིའི་ནང་པར་ན། །མི་ཁོ་བོའི་ལས་ངན་རང་སར་དག །གསུང་ནས། རི་ཁྲོད་དུ་རྟེན་བཟང་པོ་འཆང་བ་ཡང་གལ་ཆེ་བར་བརྡའ། ང་ལ་ཡང་དཔལ་ཕག་མོ་གྲུ་པའི་རིང་བསྲེལ་ཞིག་སྤྱི་གཙུག་ན་བཞུགས་པས་སྤྱི་གཙུག་ན་མཐེ་བོང་གང་ཙམ་ཞིག་ཏུ་ཤ་རོ་མེད། དེ་མིན་ཐམས་ཅད་ཤ་རོར་སོང་ནས་ཡོད། དེ་ཤ་རོར་སོང་ན་སོས་ཐབས་མེད་གསུངས། རིང་བསྲེལ་དེ་དང་རྡོ་སྐུ་གཉིས་མེད་ན་དཀའ་བར་བྱུང་གསུངས། དེར་སྙུང་ནད་དྭངས་པ་དང༌། ཨེ་ལུང་པ་ན་ཤར་པོ་བཀྲ་ཤིས་བྱ་བ་དང༌། ཤར་མོ་ལེགས་བྱ་བ་ཨེ་ལུང་པ་ན་གཟུགས་བྱད་ལེགས་པ་གཉིས་ཀྱིས། ཟ་འོག་གསར་པ་ཤིན་ཏུ་བཟང་བ་ཞིག་དང༌། བལ་ལུ་མེ་ཏོག་བཀྲ་ལམ་པ་ཞིག་ཁྱེར་ཡོངས་ནས་གནམ་སྒོའི་འོག་ནས་འབོད་ཅིང༌། སློབ་དཔོན་ཟ་འོག་དང་བལ་ལུ་ཁྱེར་ཡོང་ཡོད་ཟེར་བ་བྱུང༌། ཕྱིར་བྱོན་ནས་ད་ཁྱོད་ང་མ་རིག་བྱས་ནས། རྫས་ཚོ་སློག་ནས་བཏང་གསུང༌། དེ་རྣམས་རྟེན་འབྲེལ་དུ་འདུག་གསུངས།

དེ་ནས་ནད་པ་རྣམས་ཀྱི་རྩར་བྱོན་ནས་བྱིན་རླབས་མཛད་པས་སྐད་ཅིག་གིས་དྲག་པ་དང༌། སྨྱོན་པ་རྣམས་ལ་བྱིན་རླབས་མཛད་པས་དྲན་པ་རྙེད་པ་དང༌། ཞ་བོ་རྣམས་ལ་ཙར་བྱོན་ནས་ད་ལོངས་གསུངས་པས་འགྲོ་ཤེས་པ་བྱུང་བ་དང༌། དེ་ལ་སོགས་ཏེ་ནུས་པ་དང་ཡོན་ཏན་བསམ་གྱིས་མི་ཁྱབ་པ་བྱུང་བ་དང༌། གྲགས་པས་ས་ཆེན་པོའི་སྟེང་ཐམས་ཅད་ཁྱབ་ནས། ལ་ལས་ནི་སློབ་དཔོན་ཀླུ་སྒྲུབ་ཀྱི་སྤྲུལ་པ་ཡིན་བྱ་བའམ། ལ་ལས་ནི་བྲམ་ཟེ་ཆེན་པོ་ས་ར་ཧའི་སྐྱེ་བ་ཡིན་བྱ་བའམ། ལ་ལས་ནི་ཐུགས་རྗེ་ཆེན་པོ་དངོས་ཡིན་བྱ་བའམ། འདོད་ལུགས་བསམ་གྱིས་མི་ཁྱབ་པ་བྱུང་ནས། ཞལ་ལྟ་བ་དང་ཆོས་ཞུ་བ་མང་པོ་བྱུང༌། མཛེ་འུར་འདེད་བྱ་བ་འདུག་ཟེར་བའི་གྲགས་པ་ཆེན་པོས་གང་བ་བྱུང། དེ་ནས་ལག་མདའ་རུ་མཛེ་པོ་རྣམས་ཀྱི་ས་རུ་བྱོན་ནས་བྱིན་རླབས་མཛད་པས་མཛེ་པོ་རྣམས་ཕན། དེ་ནས་ཟངས་རིའི་མགུལ་དུ་བཞུགས། དེ་རུ་མཛེ་པོ་ཞིག་བྱུང་བ་ལ་དམིགས་པ་གཏད་པས། སྐད་ཅིག་གིས་དྲག་པ་དང༌། ཁོ་ལ་ཕྱེ་ཁུར་གཅིག་འདུག་པ་ཡང་འཇོག་ཏུ་མ་ཉན། སྤྱིར་ནད་པ་ལ་ཕན་གདག་ཏུ་མི་ཉན་པར་འདུག ཁྱད་པར་དུ་ཡང་མཛེ་པོ་ལ་ཕན་བཏགས་མི་ཉན་པར་འདུག་གསུང༌། ཁོ་ལ་གནོད་པའི་ལྷ་འདྲེ་དབྱེ་བཅུག་ནས་མཐུན་པ་རང་མི་ཡོང་བར་འདུག ཅི་ལ་གླེང་ལངས་ན། བྱམས་སྙིང་རྗེ་ལས་བྱུང་བའི་བྱང་ཆུབ་ཀྱི་སྡོམ་པའམ་ཕྱག་རྒྱའི་སྡོམ་པ་བགྱི་བ་དེ་ལྟ་བུ་ལགས། སྙིང་རྗེ་ལ་གནད་དུ་གོ་ན་གྲུབ་ཐོབ་ས་གཡོ་བ་གཅིག་འོང་བ་ཡིན་གསུངས།། །། ༧༢༥༽ ༄། །དྲོད་བཙན་ཐབས་སུ་དབབ་པའི་གཏུམ་མོའི་མན་ངག།། ན་མོ་གུ་རུ། གཏུམ་མོ་སྲོག་རྩོལ་འདི་རྗེ་མར་པ་ནས་ཡིན་གསུང༌། འདིའི་བཀའ་རྗེ་བཙུན་ཆེན་པོ་ལ་གནང༌། རྗེ་བཙུན་ཆེན་པོའི་སྤྱན་སྔར་རྗེ་སྒམ་པོ་པ་བྱོན་པ་ལ་འདི་གནང་བར་གདའ། འདི་སྒོམ་པའི་དུས་ནི་ལོ་ལྔ་བཅུ་ཡན་ཆད་རྒན་པ་རླུང་གི་དུས་ཡིན་པས། ཞག་རེ་ལ་རྩ་གཉིས་སྐམ་པ་ཡིན། བཅུ་གསུམ་མན་ཆད་བྱིས་པ་ཆུང་ངུའི་ཁམས་ཡིན་པས།

གཏུམ་མོ་བསྒོམ་པའི་དུས་ལ་མ་བབས། དེ་གཉིས་ཀྱི་བར་དེ་གཞོན་པ་མེའི་ཁམས་ཡིན་པས། ཞག་རེ་ལ་རྩ་གཉིས་གཉིས་ཡར་འཕེལ་བ་ཡིན་པས་གཏུམ་མོ་སྒོམ་དུས་ཡིན། དེ་ལ་ལུས་ཀྱི་འཁྲུལ་འཁོར་ཙོག་པུར་བསྡད་འདི་ལ་སྒོམ་ཐག་འཚལ་བ་ལགས། རླུང་སྟོད་དུ་མི་འཇོག་པར་སྨད་དུ་མནན། སྨད་ཀྱི་རླུང་འཐོན། སྟོད་ཀྱི་རླུང་ཐུབ་ཚད་ལན་གསུམ་དུ་ཕྱིར་འབུད། དེ་ནས་སྐེ་རགས་འཆིངས་ས་ནས་སྨད་དུ་ལན་གསུམ་ཆིལ་གྱིས་མནན། མི་ཐུབ་པའི་དུས་སུ་གཡས་སྐོར་དུ་ཡར་འཐེན། དེ་ལྟར་བྱས་པས་རྩ་ཉི་མ་དང་ཟླ་བ་གཉིས་པོ་དེ་གཏུམ་མོར་ཁ་བཏད་པ་དེ། དཔེར་ན་མེ་ཆེན་པོ་ལ་ཁོལ་མོ་རྒྱབ་པའི་དུས་སུ། དམར་ཝལ་ཝལ་འབར་བ་དང་འདྲ་བར། གཏུམ་མོ་ཡེ་ཤེས་ཀྱི་མེ་དེ་དམར་ཙེ་རེ་འོང་བ་ཡིན་བགྱི་བ་གསུང༌། འདི་རི་ཁྲོད་ལ་སོགས་པ་དབེན་པའི་གནས་ན་བསྒོམ་པའི་དུས་སུ། དྲོད་བཙན་ཐབས་སུ་སྐྱེ་བ་ཡིན། འདི་ལ་རླུང་གའུ་ཁ་སྦྱོར་གྱི་གདམས་ངག་ཅེས་ཀྱང་བྱ། ཕྱག་རྒྱ་བཞིའི་ཁྲིད་ཅེས་ཀྱང་བྱ། གཏུམ་མོ་ལྟ་བུ་ལ་མཚོན་ནས། གཏུམ་མོ་བསྒོམ་པ་དེ་ལས་ཀྱི་ཕྱག་རྒྱ། དེ་ལ་བརྟེན་ནས་བདེ་བ་སྐྱེ་བ་ཆོས་ཀྱི་ཕྱག་རྒྱ། བདེ་བ་དེ་ལས་མི་འདའ་བ་དམ་ཚིག་གི་ཕྱག་རྒྱ། རང་བྱུང་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་པ་དེ་ཕྱག་རྒྱ་ཆེན་པོ་ཡིན། བགྱི་བ་གསུང༌། དེ་ལྟར་ཡང༌། ལས་ཀྱི་རླུང་གིས་བསྐུལ་བ་ཡིས། །ལས་ལ་བཅོམ་ལྡན་ཤེས་རབ་བརྗོད། །བསྲུང་བྱ་དམ་ཚིག་གི་ཕྱག་རྒྱ་གནད་དུ་བསྣུན་པར་ཞུ་འཚལ། །སྐྱེ་ཞིང་སྐྱེ་བ་ཐམས་ཅད་དུ། མགོན་པོ་ཁྱོད་ཀྱི་ཞབས་དྲུང་དུ། རྟག་ཏུ་མི་འབྲལ་འགྲོགས་པར་ཤོག། །། ༧༢༦༽ ༄། །རྗེ་བཙུན་མི་ལའི་ལ་ཕྱི་གངས་ཀྱི་འཁྲུལ་འཁོར་གྱི་གདམས་པ།། གུ་རུ་ན་མོ། གདམས་ངག་འདིའི་ལུགས་ཀྱི། འཁྲུལ་འཁོར་གྱི་གདམས་ངག་ཅེས་ཀྱང་བྱ། དྲོད་བཙན་ཐབས་སུ་དབབ་པ་ཞེས་ཀྱང་བྱ། ལུས་ཀྱི་འཁྲུལ་འཁོར་གྱིས་རྩ་རླུང་གི་ཟུག་དབྱུང་བ་ཞེས་ཀྱང་བྱ། དེ་ལ་དགོས་པ་ཕྲག་ཏུ་འཁྱགས་པ་ལ་ཕན།

གཏུམ་མོ་སྒོམ་འཕྲོ་ལ་གཉིད་དུ་སོང་ནས་སད་ཙམ་ན་འཁྱགས་པ་ལ་ཕན། མ་ཞུ་བ་ལ་ཕན། རླུང་སྨད་དུ་འཁྱིལ་ནས་དྲི་ཆེན་དྲི་ཆུ་བསྡོམས་པ་ལ་ཕན། རླུང་བསྲེ། རླུང་སྦྱོར། རླུང་དཀྲུག་པའོ། །དང་པོ་ལུས་སྐྱིལ་ཀྲུང་བཅའ། ལག་པ་གཉིས་པུས་མོ་ལ་གླན། མིག་ལྟ་སྟངས་ཧུར་ཧུར་བྱས་ལ་མདུན་དུ་བལྟ། སེམས་ལྷུག་པར་བཞག དེ་ནས་རླུང་དྲང་པོར་ཁ་སྦྱར་ལ་ཐུབ་ཚད་དུ་བསྡམ། མ་ཐུབ་པའི་དུས་སུ། གཡོན་དུ་དྲག་པོ་གསུམ་དུ་གཅུ་ལ། མ་ཐུབ་ན་སྣ་ནས་བཏང༌། དེ་བཞིན་གཡས་སུའོ། །དེ་གཉིས་ལན་གསུམ་གསུམ་དུ་བྱའོ། །གཉིས་པ་ནི། ལུས་སྐྱིལ་ཀྲུང་བྱ། ལག་པ་ཐལ་མོ་སྦྱར་ལ་མཐེ་བོང༌། གུང་མོ། མཐེའུ་ཆུང་རྩེ་སྤྲད་ལ། ལྷག་མ་རྣམས་བསྐུམ་ནས་པུས་མོའི་ཁར་བཞག་སྟེ་རླུང་བསྡོམ། མ་ཐུབ་པ་དང་ཕྱག་རྒྱ་དེ་སྙིང་ག་དང༌། མགྲིན་པ་དང༌། སྤྱི་བོར་དགྱེར་རོ། །ཡང་མར་ལ་རིམ་པ་བཞིན་ནོ། །དེ་ལྟ་བུ་ལན་གསུམ་བྱ། གསུམ་པ་ནི་རྐང་པ་གཡོན་པ་བརྐྱང༌། གཡས་བསྐུམ། ཕྱག་རྒྱ་སྔ་མ་ལྟར་པུས་མོའི་ཁར་བཞག རླུང་ཐུབ་ཚད་བསྡམ། མ་ཐུབ་པའི་དུས་སུ་ཕྱག་རྒྱ་དེ་གཡས་སུ་དགྱེར། ལུས་གཡས་སུ་དྲག་པོ་གསུམ་དགྱེ། ཡང་རྐང་པ་གཡས་རྐྱང༌། གཡོན་བསྐུམས་ཏེ་སྔ་མ་བཞིན་བྱའོ། །དེ་ཚོ་རིམ་པ་བཞིན་བྱའོ། །ལྟོ་ཟོས་མ་ཐག་ཏུ་མི་བྱ། རྗེ་བཙུན་མི་ལའི་ཕྱག་བཞེས་སོ། །འབྲི་སེ་བ་བྱང་ཆུབ་གླིང་དུ་རྒྱལ་སྲས་བོ་དེ་སི་ཛས་ཞུས་སོ།། ༈ །།ན་མོ་གུ་རུ། འཁྲུལ་འཁོར་འདི་ལ་དོན་ལྔ་སྟེ། རླུང་དགུག་པ་དང༌། མནན་པ། སྤོར་བ། བསྲེ་བ། གདོན་པའོ། །དང་པོ་ནི། ལུས་སྐྱིལ་ཀྲུང་བྱ། ལག་པ་པུས་མོ་ལ་གླན། གཡས་གཡོན་དུ་རླུང་དྲག་པོ་གསུམ་འབུད། དེ་ནས་དལ་གྱིས་མནན། དགུག་ལ་མ་ཐུབ་ན། བཏང་ཞིང་མནན། དེ་ནས་སྤོ་བ་གཡས་སུ་གསུམ། གཡོན་དུ་གསུམ། ཡར་སྐྱུར་མར་སྐྱུར་བྱ། དེ་ནས་གཡས་གཡོན་དབུས་གསུམ་རྒྱང་ངེ་བསྐོར། གདོན་པ་ལ་རྡོ་རྗེ་བསྡམས་པ་སྙིང་ག་པུས་མགོ་གཡས་སུ་བཞག གཡོན་སྤྱི་བོར་སྐྱིལ་ཀྲུང་སྐེ་དབུས་སུ་བཞག

གཞན་གཡས་སུ་གཡོན་དུ་ཕར་གཅུ། དེ་ནས་པུས་མགོ་གཡས་སུ་བཞག རྐང་པ་གཡས་པར་ཕུལ། གཡོན་པ་དེ་བཞིན་ནོ། །བླ་མ་རིན་པོ་ཆེའི་ཞལ་ནས། བསམ་གཏན་གྱི་ཡན་ལག་གྱིས་ཤིག་གསུང་ནས། དེའི་རྗེས་སུ་རྐང་པ་སྐྱིལ་ཀྲུང་དུ་གནས་པས། ཐུར་སེལ་གྱི་རླུང་དབང་དུ་བྱེད། སྒལ་ཚིགས་དྲང་པོར་བསྲངས་པས། མེ་དང་མཉམ་པའི་རླུང་དབང་དུ་བྱེད། ལག་པ་མཉམ་བཞག་གི་ཕྱག་རྒྱ་བྱས་པས། ཆུ་རླུང་དལ་བ་ཅན་ཞེས་ཀྱང་བྱ། སྲོག་འཛིན་གྱི་རླུང་ཞེས་ཀྱང་ཟེར་ཏེ་དེ་དབང་དུ་བྱེད། ཨོག་མས་ཏོང་མགོ་མནན་པས། གྱེན་དུ་རྒྱུ་བའི་རླུང་དབང་དུ་བྱེད། ལྕེ་རྐན་ལ་རང་ཤུགས་ཀྱིས་སྦྱར་བ་དང༌། མིག་སྣ་རྩེར་ཕབ་པས་ཁྱབ་བྱེད་ཀྱི་རླུང་དབང་དུ་བྱེད། རླུང་ལྔ་དབང་དུ་བྱས་ནས། རྩ་དབུ་མ་སྟོབས་སུ་གྱུར་ན་ཏིང་ངེ་འཛིན་ཁྱད་པར་ཅན་སྐྱེ་བས། ལུས་ཀྱི་འཁྲུལ་འཁོར་ལ་མ་འཕྱུག་པར་བྱའོ། །ཞེས་བཀའ་སྩལ་གསུངས་སོ། རྗེ་བཙུན་ཆེན་པོའི་ལ་ཕྱི་གངས་ཀྱི་འཁྲུལ་འཁོར་རོ།། །། ༧༢༧༽ ༄། །གཏུམ་མོ་ཕྱི་ནང་གསང་གསུམ་གྱི་གདམས་པ།། ན་མོ་རཏྣ་གུ་རུ། གཏུམ་མོ་ལ་གསུམ་ཏེ། ཕྱིའི་གཏུམ་མོས་བགེགས་རིགས་སྟོང་ཕྲག་བརྒྱད་ཅུ་འཇོམས། ནང་གི་གཏུམ་མོས་ནད་རིགས་བཞི་བརྒྱད་རྩ་བཞི་བོགས་འདོན་པ་དང༌། གསང་བའི་གཏུམ་མོས་ཉོན་མོངས་པ་བརྒྱད་ཁྲི་བཞི་སྟོང་མགོ་གནོན་པའོ། །དེ་ལ་དང་པོ་ནི། ཐུན་གྱི་མཐར་གཏུམ་མོའི་མེས་བགེགས་ཀྱི་ཆོ་འཕྲུལ་ཐམས་ཅད་བསྲེགས་པར་བསམས་པ་ནི། རིམ་འགྲོ་གང་གི་ཡང་དོ་མིན་གསུང༌། གཉིས་པ་ནི། རླུང་གི་དེ་ཉིད་སུམ་ཅུ་ཤེས་པར་བྱ་སྟེ། དེའང་སྤྱིར་རྩ་བའི་རླུང་ལྔ་ཡོད་དེ། གྱེན་དུ་རྒྱུ་བའི་རླུང་དང༌། ཐུར་དུ་སེལ་བའི་རླུང་དང༌། སྲོག་འཛིན་པའི་རླུང་དང༌། མེ་དང་མཉམ་དུ་གནས་པའི་རླུང་དང༌། ཁྱབ་བྱེད་ཀྱི་རླུང་ངོ༌། །དེ་རེ་རེ་ལའང་དོན་དྲུག་དྲུག་གིས་སྟོན་ཏེ། རླུང་གི་དེ་ཉིད་སུམ་ཅུ་ཞེས་བྱའོ། །དེ་གང་ཞེ་ན། གནས་པ་དང་གཅིག ལས་ཅི་བྱེད་པ་དང་གཉིས།

ཉོན་མོངས་པ་ཤོར་ན་ཇི་ལྟར་འོང་བ་དང་གསུམ། ཡེ་ཤེས་འབར་ན་ཇི་ལྟར་འོང་བ་དང་བཞི། ལོག་ན་ཇི་ལྟར་འོང་བ་དང་ལྔ། གེགས་སེལ་ན་ཇི་ལྟར་སེལ་བ་དང་དྲུག་གོ། །དེ་ལ་གྱེན་དུ་རྒྱུ་བའི་རླུང་ནི། གནས་གང་ན་གནས་ན། སྐེ་བའི་ཏོང་ཏོང་བ་ལ་གནས་སོ། །ལས་ཅི་བྱེད་ན། སྨྲ་བ་དང་དགོད་པ་དང༌། ཟ་བ་དང། མིད་པ་དང༌། སྐྱུག་པ་ལ་སོགས་བྱེད་དོ། །ཉོན་མོངས་པར་ཤོར་ན་ཇི་ལྟར་འོང་ན། རྫུན་དང༌། ཚིག་རྩུབ་པ་དང༌། ཕྲ་མ་ལ་སོགས་ངང་གིས་འབྱུང་ངོ༌། །ཡེ་ཤེས་སུ་འབར་ན། སྙན་པར་སྨྲ་བ་དང༌། བསྟོད་པ་ལ་སོགས་པ་ངང་གིས་འབྱུང་ངོ༌། །ལོག་ན་ཇི་ལྟར་འོང་ན། སྐད་འགགས། ལྕེའུ་ཆུང་འབབ། ཨོག་འབྲས་འབྱུང༌། མིག་མི་བདེ། རྣ་བ་འུར་འུར་པོ་འམ་འོན། སྣ་འགགས་ཤིང་ན་བར་འོན། གེགས་སེལ་ན་གང་གིས་སེལ། གཏུམ་མོའི་རྣལ་འབྱོར་གྱིས་སེལ་ལོ། །ཐུར་དུ་སེལ་བའི་རླུང་ནི། གནས་གང་ན་གནས་ན། ལྒང་བག་ལ་གནས་སོ། །ལས་ནི་བཤང་ལྕི་དང༌། ཁུ་ཁྲག་སེལ་བར་བྱེད། ཉོན་མོངས་པར་ཤོར་ན་དེ་རྣམས་སྡོམ་པར་བྱེད་དོ། །ཡེ་ཤེས་སུ་འབར་ན་དེ་ལས་ལྡོག་པའོ། །ལོག་ན་ཇི་ལྟར་འོང་ན། བཤང་ལྕི་ལ་སོགས་པ་སྡོམ་ཞིང་ན་བ་དང༌། རང་དབང་མེད་པར་འཆོར་རོ། །གེགས་སེལ་ན་གཏུམ་མོའི་རྣལ་འབྱོར་གྱིས་སེལ་ལོ། །སྲོག་འཛིན་པའི་རླུང་གང་ན་གནས་ན། སྙིང་གི་མདུད་པ་ལ་གནས་སོ། །ལས་ནི་ལུས་སྲོག་མི་འབྲལ་བར་བྱེད་དོ། །ཉོན་མོངས་པར་ཤོར་ན་ཞེ་སྡང་དྲག་པོ་ལ་སོགས་སྐྱེའོ། །ཡེ་ཤེས་སུ་འབར་ན་དགའ་བ་དང་སྤྲོ་བ་ལ་སོགས་པ་སྐྱེའོ། །ལོག་ན་སྨྱོ་འབོག་དང་སྙིང་རླུང་ལ་སོགས་པར་འགྱུར་རོ། །གེགས་སེལ་ན་སྔར་དང་འདྲ། མེ་དང་མཉམ་དུ་གནས་པའི་རླུང་གནས་པ་ཕོ་བར་གནས་སོ། །ལས་ནི་ཟས་སྐོམ་གྱི་དྭངས་སྙིགས་འབྱེད་པ་དང༌། ལུས་ལ་དྲོད་སྐྱེད་པར་བྱེད་དོ། །ཉོན་མོངས་པར་ཤོར་ན་བློ་ཤོ་རྒོད། འཁྲིགས་ཆགས་འདོད་པ་ལ་སོགས་པ་ཆར་ཅིག་ཉར་ཅིག་ཏུ་འབྱུང་ངོ༌། །ཡེ་ཤེས་སུ་འབར་ན་བློ་ཤོ་མི་རྒོད།

ཉོན་མོངས་པ་ཤས་ཆུང་ངོ༌། །ལོག་ན་ཇི་ལྟར་འོང་ན། དམུ་ཆུ་དང༌། སྐྲན་དང༌། ཕོ་གཟེར་དང༌། རྒྱུ་གཟེར་ལ་སོགས་པར་འགྱུར་རོ། །གེགས་སེལ་ན་གོང་དང་འདྲའོ། །ཁྱབ་བྱེད་ཀྱི་རླུང་ནི་སྤྱི་གཙུག་ནས་རྐང་མཐིལ་ཡན་ཆད་ལ་གནས། ཁྱད་པར་དུ་ཚིགས་རྣམས་ལ་གནས་སོ། །ལས་ནི་འགྲོ་འདུག་དང༌། མཆོང་རྒྱུགས་ལ་སོགས་པ་བྱེད་དོ། །ཉོན་མོངས་པར་ཤོར་ན། སྲོག་གཅོད་པ་ལ་སོགས་པ་ངང་གིས་འབྱུང་ངོ༌། །ཡེ་ཤེས་སུ་འབར་ན། གར་དང༌། བྲོ་དང༌། རྩེད་མོ་ལ་སོགས་པ་ངང་གིས་འབྱུང་ངོ༌། །ལོག་ན་ཕྱིར་ཡན་པ་དང༌། ནང་དུ་འཐུམ་པ་དང༌། སྐེ་ལི་གྲི་ལྟར་འཆུས་པ་དང༌། མགོ་གྱེད་པ་དང༌། ནང་དུ་གུག་པ་དང༌། ཤ་བེམ་དང༌། བས་ལྡོག་ལ་སོགས་པར་འགྱུར་རོ། །དེ་ལ་ཕྱིར་ཡན་པ་ནི། ལུས་ཚ་འཁྲེབ་དང༌། གྲང་ཐིགས་དང༌། ཟ་ཕྲུགས། སྲོག་ཆགས་འཛེགས་པ་དང༌། བྲུལ་བ་ལྟ་བུ་འབྱུང་ངོ༌། །དེ་ལ་ཚ་འཁྲེབ་ནི། པགས་པ་ཁབ་ཀྱིས་གཙགས་པ་ལྟར་ཚ་ཙག་ཙག་པའམ། མེས་ཚིགས་པ་ལྟ་བུ་འུབས་འུབས་འབྱུང་ངོ༌། །གྲང་ཐིབས་ནི། ལུས་ཤིན་ཏུ་གྲང་ཞིང་དྲོད་དང་བྲལ་བའོ། །ནང་དུ་འཐུམས་པ་ནི། དབུགས་ཕྱིར་མི་ཐོན་པའམ་དབྱུང་དཀའ་བའོ། །གེགས་གཏུམ་མོའི་་་་་་ཡན་ལག་གྱི་རླུང་ལྔ་རྩ་བའི་རླུང་ལྔ། རྣལ་འབྱོར་གྱིས་སེལ་ལོ།། །། 

༧༢༨༽ ༄། །གཏུམ་མོ་བསྒོམ་པའི་དུས་ཐབས་དུས་དྲུག་གཏུམ་མོ།། ན་མོ་རཏྣ་གུ་རུ། །དེ་ཉིད་ཀྱི་ཞལ་སྔ་ནས། ལྟེ་བར་གཏུམ་མོ་འབར་བ་ཡིས། །དེ་བཞིན་གཤེགས་པ་ལྔ་བསྲེགས་ཏེ། །སྤྱན་ལ་སོགས་པ་ཡང་བསྲེགས་ནས། །བསྲེགས་པས་རི་འོང་ཅན་ཧཾ་འཛག །བགྱི་བ་འདི་ལ་ཕྱི་རྟེན་ཅིང་འབྲེལ་བར་འབྱུང་བ། ནང་རྟེན་ཅིང་འབྲེལ་བར་འབྱུང་བ། གསང་བ་རྟེན་ཅིང་འབྲེལ་བར་འབྱུང་བ་གསུམ་དུ་འོང་བར་འདུག ཕྱིའི་ཉི་མ་དང༌། ཟླ་བ་ཤར་བ་དང༌། སྔ་དྲོ་དང༌། ཕྱེད་དང༌། དགོང་མོ་དང༌། སྲོད་དང༌། ནམ་ཕྱེད་དང༌། ཐོ་རངས་ལ་སོགས་པ་འདི་ལ་གོ་རྒྱུ་ཞིག་གདའ། ཕྱིའི་ཉི་མ་ཤར་བའི་དུས་སུ་གསང་གནས་ཀྱི་ཐིག་ལེ་དམར་པོ་དེ་སྟོབས་རྒྱས་པ་ཡིན། ཉི་མ་དྲོས་པའི་དུས་ན་ལྟེ་བར་མེ་དང་མཉམ་དུ་གནས་པའི་རླུང་མཐུ་རྒྱས་པ་ཡིན། ཕྱིའི་རྟེན་འབྲེལ་ལ་སེམས་ཅན་རྣམས་གླུ་དང༌། གར་དང༌། འདོད་ཆགས་ཀྱི་རྣམ་པར་འགྱུར་བ་མང་པོ་འབྱུང་བའི་རྒྱུ་མཚན་དེ་ཡིན། ཉི་མ་ཕྱེད་ན་མེ་རླུང་གི་སྟོབས་དེ་སྙིང་གར་སླེབས་པ་ཡིན། སེམས་ཅན་རྣམས་ཉི་མས་དྲོས་པས། ཤེས་པ་རྨུགས་པ་དང༌། ཉོན་མོངས་ཤས་ཆེ། གནད་ཀྱི་བྱེད་པས་འོད་གསལ་ཟིན་སླ་སྟེ། ཉེས་པ་བསྐྱེད་པར་བྱེད་པས་སྤང་ངོ༌། །ཉི་མ་ཕྱེད་ཡོལ་བའི་དུས་ན་མེ་རླུང་མགྲིན་པར་སླེབ། གསང་གནས་ཀྱི་ཐིག་ལེ་དམར་པོ་དང་བྲལ་བས། ཚད་པའི་ངར་ཡོལ། མེ་རླུང་གི་མཐུས་ཐིག་ལེ་སྐམས། ནང་རྟེན་འབྲེལ་ལ་སེམས་ཅན་རྣམས་ཁྲོ་འདོད། འཐབ་སྙིང་འདོད། ཞེ་སྡང་གི་རྣམ་པར་འགྱུར་བ་མང༌། མི་རྟག་པ་བསྒོམ་ན། ཚིག་པ་ཟ་བས་སྐྱེ་སླ། མེ་རླུང་དེ་སྤྱི་བོར་སླེབས། ཉི་མ་ཟེར་ལ་ཁད་ཙམ་ན། གསང་གནས་ཀྱི་ཐིག་ལེ་གཞན་རྣམས་སྟོབས་ཆུང་བས་སྐམས། སྤྱི་བོའི་ཧཾ་ཞུ་བས། ཐིག་ལེ་རྡོག་མ་བཅུ་དྲུག་བབས་པས། མེ་རླུང་གི་སྟོབས་ཟད། ཉི་མ་ནུབ། འགྲོ་འདོད་པ་དང་ཚིག་པ་ཟ་བ་དེ་ཞི། ས་སྲོས་པ་དང་མགྲིན་པར་ཐིག་ལེ་བཅུ་དྲུག་བབས་པས། ལུས་ཀྱི་ཐིག་ལེ་གཞན་རྣམས་སྟོབས་ཆུང༌།

སེམས་ཅན་རྣམས་སྲོད་ལ་འཇིགས་པ་དང༌། ཉམ་ང་བ་དང༌། སྲོད་ལ་བདུད་ཀྱི་འཇིགས་པ་དང༌། དམག་འོང་བ་རྣམས་གནད་གཅིག་པ་ཡིན། དེ་ནས་བརྒྱད་ལུས་ཀྱི་ཟུངས་སུ་གྱུར། བརྒྱད་སྙིང་གར་བབས་པས་ཀྱང་དྲོད་ཤིན་ཏུ་ཆུང་བར་འོང༌། འཇིགས་པའང་ཆུང་དུ་འགྲོ། ཉའི་ནུབ་མོ་ཟླ་བའང་ནམ་མཁའི་དཀྱིལ་དུ་སླེབས་པའི་དུས་ཡིན། ཚེས་བརྒྱད་ཡིན་ན་ཟླ་བའང་ནམ་ཕྱེད་ན་ཟེར། ཐིག་ལེའང་སྙིང་ག་མན་ཆད་དུ་འབབ་མི་ནུས། ཉི་ཤུ་གཉིས་ཡིན་ན། དེ་མན་ཆད་ཐིག་ལེའང་སྟོབས་ཆུང༌། གནམ་སྟོང་ཡིན་ན། གསང་གནས་ཀྱི་ཐིག་ལེ་དམར་པོའི་རྩ་ན། དཀར་པོའི་ས་བོན་བག་ཙམ་ཞིག་གནས། ཟླ་བའང་ཤིན་ཏུ་ཆུང་བར་འོང༌། ཉི་མའི་དཀྱིལ་འཁོར་དང་ལྷན་ཅིག་ཏུ་གནས་སོ། །དེས་ན་གཏུམ་མོ་པ་རྣམས་ཐིག་ལེ་ཟླ་བ་ཡར་ངོ་འཕེལ། བདེ་བ་མར་ངོ་ཆེ། ཟླ་སྟོད་སྨད་འདྲེས་དེས་གོ་བར་བྱེད་དགོས༌། ནམ་ཕྱེད་ཡོལ་བ་དང༌། བཞི་ལུས་ཀྱི་ཟུངས་སུ་འགྱུར། བཞི་ལྟེ་བར་བབས་པས་སྔར་བས་ཤིན་ཏུ་གྲང་བར་འགྲོ། ཐོ་རངས་ཀྱི་དུས་སུ་གཉིས་ལུས་ཀྱི་ཟུངས་སུ་འགྱུར། གཉིས་གསང་གནས་སུ་བབས། ཐོ་རངས་ཤིན་ཏུ་གྲང་བར་འགྲོ། སེམས་ཅན་རྣམས་ཆགས་པ་སྤྱོད་པའི་སྦྱོར་བ་ལ་འཇུག སྒོམ་ཆེན་པ་རྣམས་ཐིག་ལེ་མཐུ་རྒྱས་པས། ཐིག་ལེ་ཉམས་པའི་རྒྱུ་ཡང་ཡིན། རྨི་ལམ་འོད་གསལ་ཟིན་པའི་དུས་ཀྱང་ཡིན། དེ་ནས་ཐིག་ལེ་གཉིས་པོ་དེས་ཐིག་ལེ་དམར་པོའི་མཐུ་བསྐྱེད་པས། ཉི་མ་ཤར་ཙམ་ན། སེམས་ཅན་རྣམས་ནང་པར་གྱི་དུས་སུ་མདོག་བཟང་བ་དང༌། དགོང་མོའི་དུས་སུ་མདོག་ངན་པའི་རྒྱུ་མཚན་དེ་ཡིན་པས། ཉིན་ཞག་ཕྲུགས་གཅིག་གི་དུས་དེས་འདའ་བར་བྱེད་དོ། །དེ་ལྟར་གོ་ན་དམིགས་པའི་རྩ་བ་ཐམས་ཅད་ཀྱང་གོ་ནས་འོང་བར་འདུག་སྟེ། ཉིན་གཉིད་ལོག་པས་ཉེས་པ་དཔག་ཏུ་མེད་པ་བསྐྱེད་པར་འདུག་སྟེ། ངས་ཁྱེད་རྣམས་ནན་ཏན་ཆེན་པོས་གཉིད་སྤོང་དུ་བཅུག་པ་ཡིན། འདི་མ་གོ་བ་མཚམས་བཅད་ཀུན་གྱིས་ཀྱང༌། ནད་པ་རི་རབ་ཙམ་རེ་བྱས་ནས་འོང་བར་འདུག ཚད་པ་ལ་ཉིན་གཉིད་ལོག་པས་སྔ་དྲོའི་དུས་སུ་ཚད་པ་ལྟེ་བར་རྒྱས་པས་སྐོམ་དད་ཆེ།

ཉི་མ་ཕྱེད་ན་གཉིད་ལོག་པས། ཚད་པ་སྟོད་དུ་རྒྱས་པས་རོ་སྟོད་ཟེར། ཉི་མ་ཕྱེད་ཡོལ་ནས་གཉིད་ལོག་པས་ཤེས་པ་འཁྲུལ། ཅལ་ཅོལ་མང༌། ཉི་མ་ཟེར་མཚམས་སུ་གཉིད་ལོག་པས། ལུས་ཐམས་ཅད་ཚད་པས་ཁྱབ། ཤེས་པ་རྨུགས། མི་ངོ་མི་ཤེས་པར་འགྲོའོ། །འདི་ནི་སྔོན་གྱི་དྲང་སྲོང་རྣམས་ཀྱིས་ཐུགས་སུ་ཆུད་པས། མེ་རླུང་གྱེན་ལ་རྒྱས་པར་གོ་བས། ནད་མི་འཕེལ་བ་ལ་ཉིན་གཉིད་སྲུང༌། ཚད་པ་རྫོགས་པ་ལ་ག་བུར་བཏང༌། ཚད་པ་རྫོགས་ཀྱང་རླུང་གྱེན་དུ་ལོག་པ་ལ་རི་ཐང་མཚམས་སུ་མིང་བཏགས་ནས་ཟེར། མི་རྒས་ན་བུར་རྙིང་དང༌། རུས་ཐང་དང༌། ཆང་བཏང་བས་ཕན་པར་འདུག ངས་གསང་བ་རྟེན་འབྲེལ་འདི་གོ་བས། ལྟེ་བའི་འོག་ཏུ་གཏུམ་མོའི་མེ་འདི་བསྒོམས་པས། མེ་རླུང་གིས་གཙོས་པའི་རླུང་ཐམས་ཅད་ཐུར་ལ་ལོག ཐིག་ལེ་རང་ཤུགས་ཀྱིས་བབ་པས། བསིལ་སྨན་དང༌། བུར་རྙིང་གཉིས་ཀ་འོང་བར་གདའོ། །དེས་ན་གཏུམ་མོ་བསྒོམས་པ་ཡིས། མེ་རླུང་གྱེན་ལ་འགྲོ་དབང་མེད་པས། ཚད་པའི་ནད་འོང་དོན་ཅི་ཡོད། སློབ་དཔོན་དཔལ་ལྡན་བི་རུ་པས་ཉི་མ་སྟོད་ལ་མནན་པའི་རྒྱུ་མཚན་ཡང་འདི་ཡིན་མོད། ལར་ཚད་པའི་དམིགས་པ་བྱེད་ན། ལྟེ་བའི་འོག་ཏུ་པདྨ་དཀར་པོ་འདབ་མ་སྟོང་དང་ལྡན་པ་རྒྱུ་རིན་ཆེན་ལས་གྲུབ་པ། དེའི་སྟེང་དུ་ཟླ་བ་ཉ་གང་བའི་གདན་ལ། བླ་མ་ཧེ་རུ་ཀ་ཡབ་ཡུམ་སྐུ་མདོག་དཀར་པོ། དེའི་སྦྱོར་མཚམས་ནས་ཐིག་ལེ་དཀར་པོ་རེག་བྱ་བསིལ་བས་ལྟེ་བ་མན་ཆད་ལྟེམས་གྱིས་གང་བར་བསྒོམས། སོ་བར་ནས་རླུང་སིར་སྒྲ་དང་བཅས་པ་དྲངས་ནས་མནན། འཕྲལ་ལ་ཁོང་པ་གྲང་ལྷན་ནེ་འོང༌། དེས་མེ་རླུང་གི་སྟོབས་ཆེན་པོ་དེ་འཆོས་པ་ལ་ཚེགས་མེད། ཚད་པའི་ནད་ཐམས་ཅད་ཀྱི་རྩ་བ་དེ་ལྟར་གོ་དགོས། གྲང་བའི་ནད་ཐམས་ཅད་ཀྱང༌། ཉིན་གཉིད་འདིས་འབྱུང་སྟེ། མེ་རླུང་གིས་ལུས་ཐམས་ཅད་སྐམས། ལུས་ངན་པར་སོང་བས་ཟས་མ་འཇུ་བ་དང༌། རྐང་རྗེན་དང་ས་རླན་ལ་སོགས་པ་བག་ཙམ་རེས་ཀྱང༌། གྲང་བའི་ནད་འཇིགས་སུ་རུང་བ་འཇུག་པར་འདུག

འདི་སྨན་པ་རྣམས་ཀྱིས་གོ་བས། ཟས་བཅུད་ཅན་དང༌། དྲོད་ཅན་བསྟེན། དྲོད་སྨན་དང༌། དྲོད་ཀྱི་སྤྱོད་ལམ་རྣམས་བྱས་པས། མེ་རླུང་དེས་ལུས་ཟུངས་ཀྱི་སྟོབས་བསྐྱེད་པས། ནད་འཚོ་བ་ཡིན། ཡང་ལྟེ་བའི་འོག་ཏུ་གཏུམ་མོ་སྒོམ་དུ་བཅུག་པས། མེ་རླུང་དབང་དུ་བྱས། ཐིག་ལེ་འཕེལ། དྲོད་དང་བཅུད་ཀྱི་སྨན་གང་ཡང་མི་དགོས། གྲང་བའི་དམིགས་པ་རང་བྱེད་ན། ལྟེ་བའི་འོག་ཏུ་པདྨ་དམར་པོ་འདབ་མ་སྟོང་དང་ལྡན་པ། ཉི་མའི་དཀྱིལ་འཁོར་འོད་ཟེར་རབ་ཏུ་འབར་བའི་སྟེང་དུ། བླ་མ་དམ་པ་ཡབ་ཡུམ་སྐུ་མདོག་དམར་པོའི་རང་བཞིན། སྐུ་ལྟེ་བ་མན་ཆད་ལ་མེ་དམར་ནག་ཐུར་དུ་འབར་བས། ལུས་ཀྱི་སྨད་རྣམས་གང་ཞིང་མེ་གཡོན་དུ་འཁོར་བར་བསམ། རླུང་བག་ཙམ་མནན། དཀྲུག་འཁོར་བག་རེ་བྱ། འདི་མིད་འཆུས་ལ་སོགས་པ་གྲང་བའི་ནད་ཐམས་ཅད་ལ་ཕན། མིད་འཆུས་འདི་ལའང་གསུམ་ཡོད་དེ། ཕོ་བ་མེ་དྲོད་ཉམས་པས་ཟས་མི་འཇུ། རླུང་འགུལ་འགགས་བྱ་བ་མེ་རླུང་གྱེན་ལ་ལོག་པས་མིད་པ་སྐམས་པས་ཟས་མི་ཐར། བད་ཀན་མགུལ་འགགས་བྱ་བ། བད་ཀན་གྱི་མཐུ་རྒྱས་ནས་ཟས་མི་ཐར་ཞིང་མི་འཇུ་བའང་ཡོད། དེ་རྣམས་ལ་འདིས་ཕན་ཏེ། ཕོ་བ་མེ་དྲོད་ཀྱི་རླུང་མར་ལ་ལོག་པས་བད་ཀན་བྱང༌། འོན་ཀྱང་མིད་འཆུས་ལ། མེ་ཐུར་ལ་བསྲིང་ན་ཕན་ནོ། །རླུང་ལོག་ཐམས་ཅད་ཀྱང་འདིས་གོ་དགོས། འབྲས་གག་ལྷོག་ཤུ་འབྲུམ་ལ་སོགས་པ་ཐམས་ཅད་ཐིག་ལེ་སྟོབས་ཆུང་ངུས་ཉིན་གཉིད་ལོག་པས། མེ་རླུང་གིས་ཐིག་ལེ་སྐམས་པས་ཆུ་སེར་གྱི་སྟོབས་འཕེལ། དེ་རྣམས་གཏུམ་མོས་ཀྱང་འདག གནས་དེ་རང་དུ་ཨ་དཀར་པོ་རེ་བསྒོམ། དེར་ཐིག་ལེ་འདུས་པས་འཚོ་བ་ཡིན། དེས་ཀྱང་མ་ཕན་ན་བ་སྤུའི་བུ་ག་ཐམས་ཅད་དུ་ཧཾ་དཀར་པོ་མགོ་ཐུར་དུ་ལྟ་བ་རེ། ཐིག་ལེ་མང་པོས་བདེ་བའི་ངོ་བོར་བསྒོམ། དེ་ཞག་གསུམ་བསྒོམ། དེ་ནས་ཧཾ་རྣམས་ཀྱང་ཐིག་ལེར་ཞུ་བས་ལུས་ཐམས་ཅད་ཀྱང་ཐིག་ལེས་ཞོ་རྐྱལ་བཀང་བ་ལྟར་བསྒོམས་པས་ཕན་ནས་འོང༌། རྨའང་ཉིན་གཉིད་འདིས་ལྡོག རྨ་མི་སོས་པའང་ཐིག་ལེ་སྟོབས་ཆུང༌།

ཆུ་སེར་སྟོབས་འཕེལ་ཏེ། སྨན་པ་རྣམས་ཀྱིས་ཀྱང་གནད་དེ་གོ་བས་ཆུ་སེར་གྱི་སྟོབས་འཇོམས་པར་བྱེད་པ་ལ་རྡོ་སྨན་བཏབ། ཆུ་འཐུང་གིས་སྨན་བཏང༌། རླུང་དང་ཆུ་སེར་བྱེར་གྱིས་དོགས་ལ་རྩ་སྒོ་མེ་བཙས་འདུལ། ལུས་ཟུངས་འཕེལ་བའི་ཟས་བཅུད་ཅན་བཏང་བས་འཚོ་བར་འདུག ངས་རྨ་ནང་དུ་ཨ་ཅིག་སྒོམ་དུ་བཅུག་པས། དེས་སེམས་ཟིན་པས། དྭངས་མ་བག་ཙམ་འདུས་པས། སྟོད་སྨད་ཀྱི་ཆུ་སེར་མར་ལ་ཕྱིར་བུད། ལ་ལ་སྐམས། ཆུ་འཐུང་པ་མེད་ཀྱང་སྐོམས་འཐུངས་པ་རྣམས་སོག དམིགས་པ་དེར་ཟིན་པས་རླུང་དང་ཆུ་སེར་བྱེར་བས། རྩ་མགོ་སྡུད་པའི་མེ་བཙའ་མི་དགོས། ཐིག་ལེ་མ་ཉམས་ན་ཟས་བཅུད་ཅན་མི་དགོས་དེས་ཚེགས་མི་འདུག ལར་རྨ་ཚབས་ཆེན་གསོ་ན། ཞག་གསུམ་ཕྱག་རྒྱ་ཆེན་པོ་བསྒོམ། དེས་རྨའི་འཁྲུགས་རྣམས་རང་གནས་སུ་འགྲོ། རྨ་ཁར་མེ་སོར་བཞི་པ་ཙམ་ཞིག་སྔ་དྲོ་གཅིག་བསྒོམས་པས། ཆུ་སེར་འགའ་ཕྱིར་ཐོན། ཡུན་རིངས་ཙ་ན། སྒོ་བྱེད་ནས་ཁྲག་དྭངས་ཕྱིར་ཤོར་དོགས་ཡོད། དེས་ན་ལུས་ཐམས་ཅད་སྟོང་པར་ཞག་གཅིག་བསྒོམ། དེས་ཐིག་ལེ་མྱུར་དུ་འདུ་སླ། རྨའི་སྟེང་དུ་རྗེ་བཙུན་མ་ལང་ཚོ་ཕུན་སུམ་ཚོགས་པ་བུ་མོ་ལོ་བཅུ་དྲུག་ལོན་པ་ལྟ་བུའི་པདྨ་བྷ་ག་ནས་ཐིག་ལེ་དཀར་པོ་བབས་པས་རྨ་གང་བར་བསྒོམ། རྨ་དྲོད་ཆད་ནས་ཤའུ་སྐྱེ་མ་ཐུབ་ན། ཐིག་ལེ་དམར་པོས་གང་བར་བསྒོམ། རྨ་ཤའུས་གང་ནས་རུབ་ཏུ་མ་ཉན་ན། རྨ་ཁར་མེ་ཏོག་དཀར་པོ་ཡུ་བ་དཀར་པོའི་སྟེང་དུ། རྗེ་བཙུན་མ་བཞུགས་པ་ལ་སེམས་གཏད་པས་འཚོ། ཉིན་གཉིད་ལོག་པས་མཛེ་འོང་བར་བྱེད་པ་དེ། གཉིད་འགོ་མ་ཧྲིབས་ཀྱིས་བྱུང་བའི་དུས་སུ། རྐང་མཐིལ་དུ་ལས་ཀྱི་རླུང་དང་དབྱེར་མེད་དུ་གནས། གཉིད་ཀྱི་འོད་གསལ་གྱི་དུས་ན། རླུང་སྙིང་གར་ལོག་པས་སྙིང་མི་དགའ། རྨི་ལམ་སྣ་ཚོགས་རྨི་བའི་དུས་ན་མགྲིན་པར་སླེབས་པས་ཁ་ཆུ་འཛག གཉིད་སད་ཁར་སྤྱི་བོར་སླེབས་པས་སྐྲག་དངངས་དྲག་པོ་འབྱུང༌། ནུབ་མོ་ཐིག་ལེ་བབས་པས། གཉིད་ཀྱི་ཉེས་པ་དེས་ཐུབ་པ་ཡིན།

ཉིན་པར་ཐིག་ལེ་སྟོབས་ཆུང༌། མེ་རླུང་གྱེན་དུ་ལོག་པ་དང་དུས་མཚུངས་པས། སྙིང་རླུང་དང༌། རླུང་ལོག་དང༌། སྨྱོ་འབོགས་དང༌། མཛེ་ལ་སོགས་པའི་ནད་འཇིགས་སུ་རུང་བ་མང་པོ་འཇུག རླུང་དེ་ཐུར་ལ་མ་ལོག་ན། ཆུ་སེར་གྱིས་ཤ་ལྤགས་རྣམས་རུལ་ནས། མིག་སླེ་བོ། ཁ་ཀྱོག་པོ། སྨིན་མ་བྱི་བ། དེ་གསོ་བ་ལ་སྟོང་ར་ཞག་གསུམ་བསྒོམ། འཁོར་ལོ་བཞི་ལ་མེ་ཧྲིལ་པོ་བཞི་བསྒོམ། ལོང་བུ་གཉིས་ཀྱི་ནང་དུའང་མེ་ཧྲིལ་པོ་རེ་བསྒོམ། སྤྱི་བོའི་མེ་མགྲིན་པར་སྒྲིལ། མགྲིན་པ་སྙིང་གར། སྙིང་ག་ལྟེ་བར་ཐིམ། མེ་ཁ་གཉིས་སུ་གྱེས་ནས། ལོང་བུ་གཉིས་ཀྱི་མེ་ལ་ཐིམ། ལོང་བུའི་ནང་གི་མེ་ལས་མེ་ལྕེ་འབར་ཏེ། མེ་ལྕེ་གཅིག་ཏུ་འདྲེས་ནས་མེ་ཆེ་ཞིང་དྲག་ལ་རིང་བ། མྱུར་བ། དར་ཡུག་དམར་པོ་ཉིས་སྒྲིལ་ཙམ་དུ་འོད་ཟེར་གྱི་ངང་མར་འཆད་ཅིང་འབར་བར་བསྒོམ། ཆུའང་ཆུ་སེར་གྱི་སྟོབས་ཆེ་དྲགས་ན། ལོང་བུ་དང་བོལ་ཆད་དོགས་ཡོད། སྦྱོར་ལ་བོགས་ཆེན་པོ་འོང་བ་དང༌། ཡོན་ཏན་གྱི་ཚོགས་བསམ་གྱིས་མི་ཁྱབ་པ་སྐྱེ་བ་ཡིན། ནད་གསོ་བ་ལ་བྲལ་འབྲས་མེད་པ་དང༌། ནད་སོས་རྟིང་ལ་སྒོམ་མ་ནུས་པས་ལན་པ་ཡིན། ངའང་སྔོན་ཨེ་ཆུང་དུ་མཛེ་ནད་སོས་ནས། དེ་རྟིང་སྒོམ་ལོ་བག་ཙམ་དེས། ཡོན་ཏན་གྱི་ཚོགས་དཔག་ཏུ་མེད་པ་ཞིག་བྱུང་བ་ཡིན། ཁྱེད་རྣམས་ཀྱང་བསྒྲུབ་པ་འདོད་ན། ནད་འཇིགས་པའམ། ཉོན་མོངས་པ་དྲག་པོའམ། སྡུག་བསྔལ་ཆེན་པོ་ལ་མ་ལྟོས་པར་དཀའ་བར་གདའོ། །འདི་རྣམས་གོ་ན་ནད་བཞི་བརྒྱ་རྩ་བཞི་ལ་དམིགས་པ་བཞི་བརྒྱ་རྩ་བཞི་ལ་སོགས་པ་མཐའ་མེད་ཅིག་གོ་རྒྱུ་འོང༌། ངས་ཀྱང་རྡོ་རྗེ་འཆང་ཆེན་པོའི་གསུང་དེ་ལ་གོ་བ་རྙེད་པ་ཡིན། གཏུམ་མོའི་གནད་འདི་གོ་ན། གསང་བ་རྟེན་འབྲེལ་མཐའ་མེད་དུ་གོ། །དེས་ཕྱི་ནང་གཉིས་ཀ་མཐའ་མེད་དུ་གོ་བས། བོད་ཀྱི་ཆོས་ཐམས་ཅད་ཀྱི་བདག་པོར་འོང་བ་ཡིན། ཆོས་ཐམས་ཅད་ཀྱི་བདག་པོ་བྱེད་མཁན་རང་གིས་བྱས་པས་ཆོག་པ་ཡིན། སེམས་ཅན་ཐམས་ཅད་ལ་ལྷུན་གྱིས་གྲུབ་པའི་གཏུམ་མོའི་གནད་འདི་གོ་ན།

སྐྱོན་འདག་པ་དང༌། ཡོན་ཏན་མཐའ་མེད་དུ་སྐྱེ་བ་བཏུབ་པར་འདུག་སྟེ། ཉིན་པར་མེ་རླུང་གི་མཐུ་རྒྱས་པའི་དུས་སུ། ཐིག་ལེའི་རྣལ་འབྱོར་གང་ཡང་རུང་བ་བསྒོམས་ན། ཐིག་ལེ་མི་སྐམ་ཞིང་སྟོབས་འཕེལ། ནད་དང་གནོད་པ་ཉེས་པའི་ཚོགས་རྣམས་མི་འབྱུང། ནུབ་མོ་གཏུམ་མོའི་རྣལ་འབྱོར་བསྒོམ། གྲང་བའི་ནད་མི་འཇུག དྲོད་ཆེན་པོ་སྐྱེ་བས། མཛོ་སྟན་གྱོན་མི་དགོས་པ་ཡིན། གཏུམ་མོ་ལུས་ཀྱི་རོ་སྙོམས་སུ་འོང་བར་འདུག ཡང་སྔ་དྲོ་བད་ཀན་གྱི་དུས་སུ་སྟོང་ར་གཙོ་བོར་བསྒོམ། ཐོ་རངས་ཐིག་ལེའི་མཐུ་རྒྱས་པའི་དུས་སུ་འབར་འཛག་གཙོ་བོར་བསྒོམ། ཉིན་ཕྱེད་ཚད་མཁྲིས་ཀྱིས་དུས་སུ་ཐིག་ལེའི་རྣལ་འབྱོར་བསྒོམ། དགོང་མོ་རླུང་སྐྱེ་བའི་དུས་སུ། མི་རྟོག་པའི་གཏུམ་མོ་བསྒོམ། སྲོད་གྲང་བ་འཇུག་པའི་དུས་སུ་མེ་རྐྱང་པ་བསྒོམ། ནམ་དགུང་གི་དུས་སུ་མ་ངེས་པའི་མྱོང་བ་གང་ཆེ་བསྒོམ། དེ་རྣམས་ཀྱིས་སྐྱོན་འདག་པ་དང༌། མྱོང་བ་དང༌། ཡོན་ཏན་གྱི་ཚོགས་མཐའ་མེད་དུ་སྐྱེ་བར་འོང༌། ཡང་དཔྱིད་ཀྱི་དུས་སུ། སྟོང་ར་གཙོ་བོར་གནད་དུ་བསྣུན། ནད་མང་པོ་འབྱང་བ་ཡིན། སོས་ཀའི་དུས་ན་ཐིག་ལེའི་རྣལ་འབྱོར་བསྒོམ། དབྱར་གྱི་དུས་སུ་མི་རྟོག་པའི་གཏུམ་མོ་བསྒོམ། སྟོན་ནད་འཇུག་པའི་དུས་ཡིན་པས། གཏུམ་མོ་སུམ་ཁྲིད་ཁོ་ན་ཟབ། དགུན་སྟོད་ཀྱི་དུས་སུ། མ་ངེས་པ་མྱོང་བ་གང་ཆེ་བསྒོམ། དགུན་སྨད་ཀྱི་དུས་སུ་འབར་འཛག་གི་རྣལ་འབྱོར་བསྒོམས་ན་བདེ་བ་ཤུགས་ཆེན་པོ་སྐྱེ་བ་ཡིན། ཐུབ་པ་ཆེན་པོ་ས་ག་ས་རིའི་ཟླ་བ་ཉ་བའི་ནུབ་མོ་རྫོགས་པའི་བྱང་ཆུབ་ཏུ་སངས་རྒྱས་པ་དེ། ལོ་དུས་དང༌། ཞག་དུས་གཉིས་གཅིག་ཏུ་འགྲིགས་པའི་དུས་ཡིན་པས། ཟླ་བ་ཉ་བའི་ཐོ་རངས་སངས་མི་རྒྱ་ཁ་མེད་ཡིན། འདི་རྣམས་གོ་ན་གཏུམ་མོ་མཐའ་མེད་ཏུ་གོ་རྒྱུ་འོང༌། དེ་ལྟ་བུའི་གོ་བར་གྱིས་ལ་ཤིན་ཏུ་གསང་ངོ༌། །དུས་དྲུག་གཏུམ་མོ་རྫོགས་སོ།། །། ༧༢༩༽ ༄། །གཏུམ་མོ་འཁོར་ལོ་སྤངས་ཀྱི་གྲངས་འཛིན་མ།།

ན་མོ་རཏྣ་གུ་རུ། ལྟེ་བ་སྤྲུལ་པའི་འཁོར་ལོ་ལ་བརྟེན་ནས་གཏུམ་མོ་ལམ་དུ་འཁྱེར་བ་ནི། འཁོར་ལོ་གཏུམ་མོ། རྩ་གཏུམ་མོ། རླུང་གཏུམ་མོ། བདེ་བ་གཏུམ་མོ། མི་རྟོག་པ་གཏུམ་མོ་སྟེ། རྣམ་པར་རྟོག་པ་ལ་གཏུམ་པས་ན་གཏུམ་མོ་ཞེས་བྱའོ། །དེའང་དངོས་གཞི་ནི། འཁྲུལ་པའི་ལམ་བཞི་ཞེས་བྱའོ། །མི་རྟོག་པ་ནི་མ་འཁྲུལ་བའི་ལམ་གཅིག་ཅེས་བྱའོ། །འོ་ན་འཁྲུལ་པ་སྒོམ་ནས་ཅི་བྱེད་ཅེ་ན། དྲི་མས་དྲྀ་མ་འཁྲུད། ཁྱེའུས་ཁྱེའུ་འདོན། བཟང་རྟོག་གིས་ངན་རྟོག་འཁྱུད་པར་བྱེད་དེ། ལྷུན་གྱིས་གྲུབ་པའི་གཏུམ་མོ་འབྱུང་ངོ༌། །དེ་ཉམས་སུ་བླང་ན་གཉིས་ཏེ། འཁོར་ལོ་ལ་བརྟེན་པ་དང༌། ཙཀྲ་སྤངས་པའོ། །དེ་ལ་དང་པོ་ནི། ཞལ་ལས་ཤེས་པར་བྱའོ། །ཙཀྲ་སྤངས་ནས་ཉམས་སུ་བླང་བར་འདོད་ན། དང་པོ་དུས་ཚོད་ནི་དབྱར་དགུན་གྱི་ཆར་སྒང་དང༌། ལྷགས་སྒང་མ་ཡིན་པ། སྟོན་དཔྱིད་དྲོ་དུས་ཀྱི་ཚེས་གྲངས་བཟང་པོ་ནས་འགོ་གཟུག་པར་བྱའོ། །དེའང་སྔ་ནས་ཟས་བཅུད་ཅན་མང་དུ་བཟའ། ཟས་དེའང་ཧ་ཅང་འགྲང་ཆེས་པ་་་་་་རླུང་ཤ་སྐྱི་བར་དུ་འཆོར་དང༌། ལྟོགས་ཆེས་པ་་་་་་རླུང་མི་ནོན་དང། ཧ་ཅང་མང་བ་་་་་ལུས་ལྗི་དང༌། ཉུང་བ་་་་་ལྡང་དང༌། ཚྭ་ཧ་ཅང་ཆེས་པ་་་་་་བད་ཀན་སྐྱེ་དང༌། ཆུང་བ་་་་་་་་ལྡང་ དང༌། ལས་ཧ་ཅང་ཆེས་པ་དང༌། ཆུང་བ་རྣམས་སྤངས། བླ་མ་ལ་མོས་གུས་གསོལ་བ་གདབ། དམ་ཚིག་ཉམས་པ་བཤགས་སོ། །དེ་ནས་གནས་ཁང་ལ་ཁྲུས་དང་ཕྱག་གདར་དང༌། དཀོན་མཆོག་ལ་མཆོད་པ་འབུལ། ཆོས་སྐྱོང་ལ་གཏོར་མ་བཏང་ལ། སྟན་འབོལ་པོ་བཏིང་ལ་ཕྱི་དྲོ་ནས་བསྒོམ་པར་བྱའོ། །དེའང་དང་པོ་གཏུམ་མོའི་འགལ་རྐྱེན་བཅུ་གཅིག་སྤང༌། དེ་ནས་མཐུན་རྐྱེན་ལྔ་བསྟེན། དེ་ནས་རླུང་བཙན་ཐབས་གཞུག དེ་ནས་གཏུམ་མོ་བཙན་ཐབས་སྤར། དེ་ནས་ཡེ་ཤེས་བཙན་ཐབས་སུ་ངོས་བཟུང་ངོ༌། །འགལ་རྐྱེན་བཅུ་གཅིག་སྤང་བ་ནི། དུང་འབུད་པ་དང། མེ་འབུད་པ་དང། ཆུ་བརྒལ་བ་དང༌། རྟ་ལ་སོགས་པ་བཞོན་པ་དང༌། ས་ཕྱོགས་གྲངས་སར་སྡོད་པ་དང༌།

རྐང་རྗེན་བྱེད་པ་དང༌། གྲང་བའི་ཁ་ཟས་ཟ་བ་དང༌། གདམས་ངག་བསྲེ་བ་དང༌། འོ་དོད་འབོད་པ་དང༌། འདོན་ཟློས་ཀྱིས་དུབ་པ་དང༌། བུད་མེད་ལ་སྤྱོད་པའོ། །མཐུན་རྐྱེན་ལྔ་བསྟེན་པ་ནི། ལུས་བཅོས་པའི་གནད་དང༌། སྒོམ་པ་ཡུལ་གྱི་གནད་དང༌། རིག་པ་གང་ན་གནས་ཤེས་པའི་གནད་དང༌། འཕོ་འགྱུར་དུས་ཀྱི་གནད་དང༌། རྩ་གསུམ་མཁའ་འགྲོ་མ་འདུ་བ་སྒོམ་པའི་གནད་དོ། །ད་ལུས་བཅོས་པའི་གནད་ནི། ཙོག་པུར་བྱས་ཏེ་རྐང་པ་གཉིས་མཉམ་པར་བཤིབས་ལ་ལག་པས་རྐང་པ་ལ་འཁྱུད་པར་བྱའོ། །སྒོམ་པ་ཡུལ་གྱི་གནད་ནི། རང་གི་ལུས་སྦུ་གུ་སྟོང་པར་བསམས་པའི་ལྟེ་བར། རིག་པ་གང་ན་གནས་ཤེས་པའི་གནད། ཨ་ཐུང་དམར་པོ་ཀྱིལ་ཀྱིལ་པོ་མེའི་རང་བཞིན་རེག་ན་ཚ་བ་སྙམ་པ་གཅིག་བསམ་མོ། །འཕོ་འགྱུར་དུས་ཀྱི་གནད་ནི། རླུང་སྣ་བུག་གཡས་ནས་གཡོན་དུ་རྒྱུ་བའམ། གཡོན་ནས་གཡས་སུ་རྒྱུ་བའི་མཚམས་ནས་འགོ་ཟུག་ལ་བསྒོམ་མོ། །རྩ་གསུམ་དུ་མཁའ་འགྲོ་མ་འདུ་བ་སྒོམ་པའི་གནད་ནི། མཁའ་འགྲོ་འདུས་པའི་རྟགས་ནམ་བྱུང་བའི་དུས་སུ། བྱ་བ་ཅི་བྱེད་ཀྱང་དོར་ལ་བསྒོམ། རླུང་བཙན་ཐབས་སུ་གཞུག་པ་ནི། རླུང་ཕྱི་ནང་དུ་རྔུབས་ལ་ཐུབ་ཚད་དུ་གཏམས་ཀྱིས་བསྡམས་པའོ། །ཏིང་ངེ་འཛིན་གྱིས་ལྟེ་བའི་ཨ་ལ་རླུང་ལངས་ནས། སྟོང་ར་ན་མར་སོང་ནས། སྔོ་བུན་བུན་གཙུབ་པར་བསམ། དེ་ནས་མི་ཐུབ་ཚད་ན། ནང་དུ་རླུང་ཅུང་ཟད་ཐེན་ལ་ཕྱིར་གཏོང༌། ཡང་ནང་དུ་རྔུབས་ལ་སྔར་ལྟར་བསྒོམ་མོ། །དེ་ལྟར་དུས་བཞིའམ་དྲུག་ཏུ་བྱས་པའི་ཞག་ལྔའམ་དྲུག་ལ་སོགས་པ་ཅི་རིགས་པར་བསྒོམས་ནས། སྟེང་འོག་གཉིས་ཆར་དུ་རླུང་བསྡམ་པར་བྱའོ། །ཏིང་ངེ་འཛིན་གྱིས་དམར་པོ་ཀྱིལ་ཀྱིལ་བའི་དཀྱིལ་དུ་བུག་པ་གཅིག་བསམས་པ། སྟེང་རླུང་ཚ་བ་དང༌། འོག་རླུང་བསིལ་བ་གཉིས་འཐབ་ཅིང༌། དམར་པོ་ཀྱིལ་ཀྱིལ་པོ་ལ་གཙུག་པར་བསམས། དེ་ལ་ཞག་ལྔའམ་དྲུག་ལ་སོགས་པ་ཅི་རིགས་པ་བསྒོམས་ནས། གཏུམ་མོ་བཙན་ཐབས་སུ་སྤར་བར་བྱ་སྟེ། རླུང་གཉིས་གོང་ལྟར་བཟུང་ནས་གཙུབ་པས།

དམར་པོ་ཀྱིལ་ཀྱིལ་པོ་དེ་མེ་ཚ་ཞིང་རྣོ་བ་ལ་གདུང་བར་བསམས་ཏེ། དེ་ལ་ཤེས་པ་གཏད་དོ། །ཐུན་འཇོག་ཁར་ལུས་ཉིད་ཀྱང་མེས་བསྲེགས་ལ། བགེགས་ཀྱི་ཆོ་འཕྲུལ་བྱུང་བ་ཀུན་ཀྱང་བསྲེགས་ཏེ། མེ་དེ་ཉིད་ཀྱང་དངོས་མེད་དུ་བསམས་ཤིང༌། དེ་ལས་ལྡང་བར་བྱའོ། །ཡེ་ཤེས་བཙན་ཐབས་སུ་ངོས་བཟུང་བ་ནི། དེ་ལྟར་ཞག་རེ་ལ་ཐུན་གསུམ་བཞིར་བྱས་ལ། ཕྲི་ལི་ལི་བསྒོམས་པས་བདེ་དྲོད་དངོས་སུ་འབྱུང་ཞིང་དག་པ་ཤུགས་ཀྱིས་འབྱུང་ངོ༌། །དེའང་དང་པོའི་དུས་སུ་བདེ་བ་ཤས་ཆུང་ན། དྲོད་ཟིལ་གྱིས་གནོན་པས་ཐིག་ལེ་ལ་དམིགས་པ་བསྒོམ། ཕྱིས་མེས་སྤྱི་བོ་ནས་ཐིག་ལེ་ཕབ་ལ་འབར་འཛག་ཏུ་བསྒོམ་མོ། །དེ་ལྟར་ཡང༌། རྡོ་རྗེ་རིགས་ཀྱི་ལེའུ་ལས། ལྟེ་བར་གཏུམ་མོ་སྦར་བ་ཡིས། །དེ་བཞིན་གཤེགས་པ་ལྔ་བསྲེགས་ཤིང༌། །སྤྱན་ལ་སོགས་པ་ཡང་བསྲེགས་ཏེ། །བསྲེགས་པས་རི་བོང་ཅན་ཧཾ་འཛག །ཅེས་པ་དང་རྣལ་འབྱོར་པའི་འཁོར་ལོའི་ལེའུ་ལས། ཆུ་བོའི་རྒྱུན་ནི་རབ་འབབ་དང༌། །མར་མེའི་རྩེ་མོ་རབ་བཅིངས་ལྟར། །རྟག་ཏུ་དེ་ཉིད་རྣལ་འབྱོར་པས། །ཉིན་དང་མཚན་དུ་མཉམ་པར་བཞག །ཅེས་གསུངས་སོ། །གཏུམ་མོ་འཁོར་ལོ་སྤངས་ཀྱི་གྲངས་འཛིན་མ་རྫོགས་སོ། །ཞིབ་ཏུ་བླ་མའི་ཞལ་རྩ་བའི་རླུང་ལྔ་ཡན་ལག་རླུང་ལྔར་འདུས་ལས་ཤེས་པར་བྱའོ།། །། 

༧༣༠༽ ༄། །གཏུམ་མོ་ན་ཚ་བོགས་སུ་འདོན་པའི་གདམས་ངག།། ན་མོ་གུ་རུ། དེ་ལ་གཏུམ་མོའི་རྣལ་འབྱོར་་་་བཅོས་ཐབས་གྲངས་ཀྱི་མི་ལང་གིས། །སྟོང་པའི་གོ་ཆ་གཙིགས་སུ་ཆེ། །ཞེས་པའི་དོན་ཡིན་གསུང༌། ནི་འདི་ཡིན་ཏེ། གྱེན་དུ་རྒྱུ་བའི་རླུང་ལོག་ན་ལུས་བཅོས་པ་སྔར་དང་འདྲ་ལ། རིག་པ་གང་ན་གནས་ཤེས་པའི་གནད། ཨ་ཐུང་དམར་པོ་གྱེན་དུ་ཀྱིལ་ཀྱིལ་བ་དེ། གྱེན་དུ་རྒྱུ་བའི་རླུང་གནས་པའི་སར་བསམ་ལ། སྟེང་འོག་གི་རླུང་བཟུང་སྟེ། སྔོ་བུན་བུན་བཙུབས་པས་མེའི་རང་བཞིན་དུ་འབར་བར་བསྒོམས་ཏེ། ཤེས་པ་དྲག་ཏུ་གཏད། རླུང་མ་ཐུབ་ནས་ཕྱིར་གཏོང་བའི་དུས་སུ། ཏིང་ངེ་འཛིན་གྱིས་སྤྱི་བོ་ནས་ཡར་སྔོ་བུན་བུན་འགྲོ་བར་བསམ། ཐུན་འཇོག་ཁར་མེ་དེའང་སྟོང་པར་བསམ་མོ། །དེ་ལྟར་ལན་མང་དུ་བྱས་པས་སྐྱོན་ལས་གྲོལ་བར་འགྱུར་རོ། །སྲོག་འཛིན་པའི་རླུང་ལོག་ནའང་དེ་དང་གེགས་སེལ་ལུགས་འདྲའོ། །ཐུར་སེལ་དང་མེ་མཉམ་གྱི་རླུང་ལོག་ནའང་དེ་དང་འདྲ་བ་ལས། རླུང་ཕྱིར་གཏོང་བའི་དུས་སུ། ནད་དང་སྦྲགས་ལ་སྲིན་ཞལ་ན་མར་སྔོ་བུན་བུན་སོང་བར་བསམ་མོ། །ཁྱབ་བྱེད་ཀྱི་རླུང་ལོག་སྟེ་ཕྱིར་ཡན་ན། གང་མ་བདེ་བའི་ས་ཉུང་མའི་ཀོང་བྲུས་ཁོང་སྟོང་ལྟར་དུ་བསམས་ཏེ། ཨ་ཐུང་དམར་པོ་ཀྱིལ་ཀྱིལ་བ་དེ་དེར་དམིགས་པ་སྟེང་འོག་གི་རླུང་བཟུང་སྟེ། དེ་ལ་གཙུབས་པས་མེའི་རང་བཞིན་དུ་འབར་བར་བསམ། རླུང་གཏོང་བའི་དུས་སུ་འོག་ནས་འཆད་པའི་སྟོང་པ་དྲུག་གང་ཡིན་པ་ན་མར་བཏང༌། རླུང་ནང་དུ་འཐུམས་ན། སྤྱི་བོ་ཚངས་པའི་བུ་ག་དཀར་སང་ངེ་བསམས་ཏེ། སྐེ་ལི་གྲི་ལྟར་འཆུས་པ་ལ་སོགས་པ་ལ་སྟེ་རླུང་བཟུང་པས་སྐྱོན་དང་བྲལ་ལོ། །ཤ་བེམས་ལ་སོགས་པ་ནི། ཕྱིར་ཡན་པ་འཆོས་པ་དང་འདྲ། རླུང་ཕྱིར་གཏོང་བའི་དུས་སུ་པུས་མོ་མན་ཆད་ཀྱི་ནད་ཡིན་ན། རྐང་པའི་སོར་མོ་ན་མར་སིང་གིས་བཏང༌། གྲུ་མོ་མན་ཆད་ལག་སོར་ལའོ། །དཔུང་པ་སྙིང་ག་མན་ཆད་སྤྱི་བོ་ལའོ། །ལྟེ་བ་མན་ཆད་བརླ་ཤ་ཡན་ཆད་སྲིན་ཞལ་ན་མར་བཏང་ངོ༌། །ལྟོ་འགྲངས་དུས་རླུང་བཟུང་བའམ།

སྒོམ་འཕྲོ་ལ་གློ་བུར་དུ་ལངས་པས། རླུང་ཤ་སྐྱི་བར་དུ་ལོག་ནས། ལུས་སྐྱ་སྦོབས་སུ་སོང་བ་འཆོས་ནས། རླུང་མནན་ལ་ཏིང་ངེ་འཛིན་གྱིས་བ་སྤུའི་བུ་ག་ན་ཕར་སིབ་སིབ་སོང་བར་བསམ་མོ། །དེས་མ་ཕན་ན་སྣུམ་བཟང་པོས་བསྐུ་མཉེ་བྱའོ། །གཞན་ཡང་སྐྱོན་འགའ་ཞིག་ལ་ནི། ས་བདག་གིས་བཟུང་བ་དང་འདྲ་བ་འོང་ཏེ། ས་བདག་གི་སྐྱོན་ཡིན་ན་སྙིང་མི་དགའ། གཉིད་ཆེ། ཁ་ཁ་བར་འོང༌། སྒོམ་སྐྱོན་ལ་དེ་རྣམས་མི་འབྱུང་ངོ༌། །ན་ཚ་བོགས་སུ་འདོན་པའི་གདམས་ངག་རྫོགས་སོ། །གསང་བའི་གཏུམ་མོས་ཉོན་མོངས་པ་བརྒྱད་ཁྲི་བཞི་སྟོང་མགོ་གནོན་པ་ནི། གཏུམ་མོ་བསྒོམས་པས་མི་རྟོག་པའི་བདེ་གསལ་རྒྱུད་ལ་སྐྱེ། དེས་འདོད་ཆགས་ལ་སོགས་པའི་ཉོན་མོངས་པ་ཐམས་ཅད་ཉེ་བར་ཞི་བར་འགྱུར་རོ། །ཕྱི་ནང་གསང་གསུམ་རོ་གཅིག་པའོ། །རྫོགས་སོ།། །། ༧༣༡༽ ༄། །གཏུམ་མོ་སུམ་ཁྲིད་ཀྱི་གདམས་པ།། སངས་རྒྱས་ཀུན་གྱི་རང་བཞིན་སྐུ། །ཆོས་རྗེ་ཡབ་སྲས་ཞབས་ལ་འདུད། །ཀྱཻ་རྡོ་རྗེ་ལས། ལྟེ་བར་གཏུམ་མོ་སྦར་བ་ཡིས། །དེ་བཞིན་གཤེགས་པ་ལྔ་བསྲེགས་ཤིང༌། །སྤྱན་ལ་སོགས་པ་ལྔ་བསྲེགས་ནས། །བསྲེགས་པས་རི་བོང་ཅན་ཧཾ་འཛག །ཅེས་ཡང་དག་པར་རྫོགས་པའི་སངས་རྒྱས་ཀྱིས་གསུངས་པའི་དོན། བླ་མ་གོང་མ་རྣམས་ཀྱིས་ཉམས་སུ་བླངས་པས་མྱོང་བ་དང་རྟོགས་པ་ཁྱད་པར་ཅན་ལ་ཐུགས་ལ་འཁྲུངས་ཤིང༌། མཆོག་དང་ཐུན་མོང་གི་དངོས་གྲུབ་ཁྱད་པར་ཅན་ཐོབ་པ་ཡིན་པས། ཁྱེད་རྣམས་ཀྱིས་ཀྱང་ཉམས་སུ་མི་ལེན་པའི་ཐབས་མེད་པས་ཅིས་ཀྱང་ཉམས་སུ་ལེན་དགོས། དེ་ཡང་ཉམས་སུ་འདི་བཞིན་ལེན་དགོས་ཏེ། །དང་པོར་ལུས་ཀྱི་འཁྲུལ་འཁོར་ལེགས་པར་བཅས་ལ་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། དེའི་སྐེད་པ་མན་ཆད་པ་ལ་བསྲིང་ཞིང་གསེར་གྱི་ས་གཞི་ལ་ཐུག་པར་བསྒོམ། དེ་ནས་ལུས་ཀྱི་བཙག་བཙོག་ཉལ་ཉིལ་ཐམས་ཅད་མེད་པར་ལུས་ཕྲུ་མ་ཕུས་བཏབ་པ་བཞིན་དུ་སྟོང་སངས་ཀྱིས་བསྒོམ། དེ་ནས་རྩ་གསུམ་འཁོར་ལོ་བཞི་གསལ་གདབ་སྟེ།

ལྟེ་བ་སྤྲུལ་པའི་འཁོར་ལོ་ན་རྩ་འདབ་དྲུག་ཅུ་རྩ་བཞི། སྙིང་ག་ཆོས་ཀྱི་འཁོར་ལོ་ན་རྩ་འདབ་བརྒྱད། མགྲིན་པ་ལོངས་སྤྱོད་ཀྱི་འཁོར་ལོ་ན་རྩ་འདབ་བཅུ་དྲུག སྤྱི་བོ་བདེ་ཆེན་གྱི་འཁོར་ལོ་ན་རྩ་འདབ་སུམ་ཅུ་རྩ་གཉིས་བསམ། དེ་ཡང་འཁོར་ལོ་རྣམ་པ་བཞི་སྟེ། གདུགས་ཀྱི་རྩིབས་མའི་ཚུལ་དུ་གནས་པ་ལ། དབུས་ཀྱི་རྩ་ཨ་ཝ་དྷུ་ཏཱི་གདུགས་ཀྱི་ཡུ་བའི་ཚུལ་དུ་གནས་པ། དེ་ཡང་སྦོམ་ཕྲ་ཟངས་དུང་ཙམ་དུ་གནས་པའི་ཡར་སྣ་སྤྱི་བོའི་ཧཾ་ལ་ཐུག དེ་དབུས་ཚངས་པའི་བུ་ག་ཆ་ཡིག་མགོ་ཐུར་དུ་བསྟན་པས་བཀག་ནས་གནས། མར་སྣ་གསང་བའི་རྡོ་རྗེ་ལ་ཟུག་ནས་གནས། གཡས་གཡོན་གྱི་རོ་རྐྱང་གཉིས་ཀྱི་མར་སྣ་ལྟེ་འོག་སོར་བཞི་ནས་ཡར་ལོག་སྟེ། དབུ་མའི་ནང་དུ་ཟུག་ནས་ཡི་གེ་ཆའི་ཞབས་བཞིན་དུ་གནས། དེ་ནས་འཁོར་ལོ་བཞི་ལ་འཁྱུད་དེ། སྤྱི་གཙུག་ནས་ཀླད་པའི་སྟེང་དུ་ཚུར་འཁྱོགས་ཏེ་ཡར་སྣ་སྣ་བུག་གཡས་གཡོན་ལ་ཟུག་ནས་གནས། དེ་ནས་ལྟེ་འོག་སོར་བཞིར་རྩ་གསུམ་འདུས་མདོའི་གནས་སུ་གཏུམ་མོའི་སྡོང་པོ་ལྕགས་བསྲེགས་པ་ལྟ་བུ། བྱ་མོའི་སྒོ་ང་ཙམ་ཞིག་ལ་མ་ཡེངས་པར་གནད་དུ་བསྣུན་པས་བདེ་སྟོང་གི་ཏིང་ངེ་འཛིན་མ་སྐྱེས་ཀྱི་བར་དུ་བསྒོམ་དམིགས་པ་དང་པོའོ། །དམིགས་པ་གཉིས་པ་ནི། ལྟེ་བ་མན་ཆད་ཀྱི་རླུང་ཅུང་ཟད་མནན་པས། དཔེར་ན་མགར་གྱིས་སོ་མལ་དུ་ལྕགས་བསྲེགས་པ་ལ་སྦུད་པས་བུས་པ་ལྟར་རྩ་གཡས་གཡོན་གཉིས་ལུག་རྫུད་ཀྱི་རྒྱུ་མ་ཕུས་བཏབ་པ་ལྟར་གྱུར་ཏེ། རྩ་གསུམ་འདུས་པའི་མདོ་གསུམ་ལྕགས་བསྲེགས་བྱ་མོའི་སྒོ་ང་ཙམ་དེ་ལ་བུས་པས། དེ་ཡང་མེ་སོར་བཞི་ཙམ་དབུ་མའི་ནང་ན་ཡར་ལ་འབར་བར་བསྒོམས་པས། སྙིང་མི་དགའ་བ་ལ་སོགས་པ་དང༌། ཚིག་པ་ཟ་བ་དང༌། སྒོམ་སྙིང་མི་འདོད་པ་ལ་སོགས་པ་འབྱུང་ན་མེ་ལྕེ་དེ་མར་ལ་བསྟིམ་ལ་བཞག ཡང་དེ་ལྟར་བསྒོམས་པས་བདེ་བས་ལུས་ཁྱབ་སྟེ། ནོར་བུ་འགས་པ་ལྟ་བུའི་བདེ་བ་འབྱུང་སྟེ། དེའི་དུས་སུ་བཅུ་ཆོས་སུམ་ཆོས་ཀྱིས་གནད་དུ་བསྣུན་ལ་ཁམས་བྱང་ཆུབ་ཀྱི་སེམས་མ་ཉམས་པ་གལ་ཆེའོ། །དམིགས་པ་གསུམ་པ་ནི།

ལྕགས་བསྲེགས་ཀྱི་གོང་བུ་ལྟ་བུ་མེ་ལྕེ་དབུ་མའི་ནང་ཡར་འབར་བས་སྙིང་ག་ཆོས་ཀྱི་འཁོར་ལོར་སླེབས་པར་བསྒོམ། དམིགས་པ་བཞི་པ་ནི། མེ་ལྕེ་མགྲིན་པ་ལོངས་སྤྱོད་ཀྱི་འཁོར་ལོར་སླེབས་པར་བསྒོམ། དམིགས་པ་ལྔ་པ་ནི་མེ་ལྕེ་སྤྱི་བོ་བདེ་བ་ཆེན་པོའི་འཁོར་ལོ་རྩ་དབུ་མའི་ཡར་སྣ་བདེ་ཆེན་གྱི་མགོ་ཐུར་དུ་བསྟན་པ་བའི་ནུ་མ་ལྟ་བུ་བྱང་སེམས་ཀྱི་རང་བཞིན་དངུལ་ཆུའི་མདོག་ལྟ་བུ་ལ་རེག་པས། བྱང་ཆུབ་ཀྱི་སེམས་བསྒོམས་པས་འཛག་པའི་རིགས་ལ་རྣམ་པ་གཉིས་ཏེ། བའི་འོ་མ་ལྟར་རྩ་ར་ར་འཛག་པ་དང༌། ཆབ་རོམ་ཞུ་བ་ལྟར་དཀར་ཕྲ་ལ་ལ་འབབ་པ་གཉིས་གང་བདེ་ལ་དམིགས་པ་བསྒོམ། དམིགས་པ་དྲུག་པ་འབར་འཛག་མགྲིན་པ་ལོངས་སྤྱོད་ཀྱི་འཁོར་ལོར་བསྒོམ། དམིགས་པ་བདུན་པ་འབར་འཛག་སྙིང་ག་ཆོས་ཀྱི་འཁོར་ལོར་བསྒོམ། དམིགས་པ་བརྒྱད་པ་འབར་འཛག་སྤྲུལ་པའི་འཁོར་ལོར་བསྒོམ། དེ་ཡང་བདེ་བའི་ཏིང་ངེ་འཛིན་སྐྱེ་བར་འདོད་ན་འབར་འཛག་ལ་དམིགས་པ་གཏད་པ་བསྒོམ། དྲོད་ཆེན་པོ་སྐྱེ་བར་འདོད་ན་འདི་འདྲ་བ་སྐྱེ་བས་ཙཎྜ་ལི་རྐྱང་པ་ལ་དམིགས་པ་གཏད་ལ་བསྒོམ། དྲོད་ཆེན་པོ་སྐྱེས་ཏེ་ཚད་པ་ཤས་ཆེ་ན་བྱང་ཆུབ་ཀྱི་སེམས་ཐིག་ལེ་ཉའི་མིག་ལྟ་བུ་དཀར་ཁྱིལ་ལེ་བ་ལ་དམིགས་པ་གཏད་ལ་བསྒོམ། བྱིང་རྒོད་ཤས་ཆེ་ན་ཡི་གེ་ཨ་ཐུང་ལ་དམིགས་པ་གཏད་ལ་བསྒོམ། ཕྱག་རྒྱ་ཆེན་པོ་རྒྱུད་ལ་སྐྱེ་བར་འདོད་ན། མི་རྟོག་པ་ལ་དམིགས་པ་གཏད་ལ་བསྒོམ། དམིགས་པ་དེ་རྣམས་རྩ་དབུ་མའི་ནང་དུ་བསྒོམ། ཡར་ཕྱིན་བསྒོམ་ན་ཉེས་པ་ཆེན་པོ་འབྱུང༌། གཞན་ཡང་ཕྱག་བརྒྱ་བཞིའི་དབང་དུ་བྱས་ན་ཕྱག་རྒྱ་བྱ་བ་རྒྱལ་པོའི་ལག་རྟགས་ཀྱི་ཕྱག་རྒྱ་དང་འདྲ་བ་ཡིན་ཏེ་དེ་ལས་མི་འདའ་བ་ཡིན། དེ་ཡང་ལས་ཀྱི་ཕྱག་རྒྱ་ནི། ལུས་ཀྱི་འཁྲུལ་འཁོར་དང་རྩོལ་བ་བྱེད་པ་རྣམས་ཡིན། ཆོས་ཀྱི་ཕྱག་རྒྱ་དེ་ཉིད་ཉམས་སུ་ལེན་པ་ཡིན། དམ་ཚིག་གི་ཕྱག་རྒྱ་དེའི་དུས་སུ་ཁམས་བྱང་ཆུབ་ཀྱི་སེམས་མི་ཉམས་པར་བྱེད་པ་ཡིན།

ཕྱག་རྒྱ་ཆེན་པོ་དེ་ཉིད་ལ་བརྟེན་པས་མི་རྟོག་པའི་ཏིང་ངེ་འཛིན་རྒྱུད་ལ་སྐྱེ་བ་ཡིན་མོད་ཀྱང༌། བདེ་སྟོང་གི་ཏིང་ངེ་འཛིན་རྒྱུད་ལ་སྐྱེས་པ་ལ་སློབ་དཔོན་བྱོན་ཞེས་ཀྱང་མིང་དུ་འདོགས་པ་ཡིན། སློབ་དཔོན་མ་བྱོན་བར་དུ་བསྒོམ་པར་བྱའོ། །དེ་ལྟར་གོང་གི་དམིགས་པ་དེ་རྣམས་གནད་དུ་སོང་ན་ཡོན་ཏན་རིན་པོ་ཆེ་དཔག་ཏུ་མེད་པ་སྐྱེ་བ་ལ་ཚེགས་མེད་དེ། ཆོས་རྗེ་སྒམ་པོ་པའི་ཞལ་ནས་ཀྱང༌། འདུས་བྱས་ཀྱི་དགེ་བའི་རྩ་བ་ལ་གཏུམ་མོ་བསྒོམས་པ་བས་བསོད་ནམས་ཆེ་བ་མེད་དེ། ནུབ་ཅིག་བསྒོམས་ཀྱང་ཆོས་སྐྱོང་དཔག་ཏུ་མེད་པས་བྱིན་གྱིས་བརླབས་ལ་ཕན་བདེ་སྒྲུབ་པ་ལ་སོགས་ཚེ་འདི་ཕྱི་གཉིས་ཀའི་བདེ་བ་དང་སྐྱིད་པ་ཕུན་སུམ་ཚོགས་པ་དེ་འབྱུང་བ་ཡིན་གསུངས། གཞན་ཡང་གཏུམ་མོ་བསྒོམས་པས་བདེ་གསལ་མི་རྟོག་པའི་ཏིང་ངེ་འཛིན་རྒྱུད་ལ་སྐྱེ་ལ། བདེ་གསལ་མི་རྟོག་པ་དེ་ཉིད་སྤྲོས་མེད་ལྷན་ཅིག་སྐྱེས་པ་གཉུག་མ་ཡེ་ཤེས་ཀྱི་ངོ་བོ་བསལ་གཞག་མེད་པར་གདོད་མ་ནས་རང་ཆས་སུ་གནས་པ་དེ་རང་འཆར་བར་བྱེད་པ་ཡིན་གསུངས། དོན་རྒྱུད་ཡི་གེར་བྲིས་པ་ལ། ཌཱ་ཀི་བཀའ་སྲུང་བཟོད་པར་གསོལ། །འདི་ལས་བྱུང་བའི་དགེ་བ་དྲི་མེད་དེས། འགྲོ་བ་མ་ལུས་བླ་མེད་བྱང་ཆུབ་ཐོབ་པར་ཤོག ཐུན་མོང་མ་ཡིན་པའི་གསང་ཆེན་ཆོས་རྗེ་ཡབ་སྲས་ཀྱི་ཐུགས་ཀྱི་གཏེར། དང་པོ་ལུས་ཙོག་པུའི་འཁྲུལ་འཁོར་ལེགས་པར་བྱས་ཏེ། བླ་མ་དང་དཀོན་མཆོག་ལ་སྐྱབས་འགྲོ་བྱ། བྱང་ཆུབ་མཆོག་ཏུ་སེམས་བསྐྱེད། ལུས་ལྷར་བསྒོམ། བླ་མ་སྤྱི་བོར་དྲན་ཙམ་བྱ། དེ་ནས་ལུས་ཀྱི་ནང་གི་རྒྱུ་ལྟོ་ལ་སོགས་པ་བཙག་བཙོག་ཉལ་ཉིལ་མེད་པར་ཁོང་པའི་ནང་ཐམས་ཅད་སྟོང་སངས་ཀྱིས་བསྒོམ། དེ་ནས་ཁོང་པའི་ནང་དཀྱིལ་དྲང་པོ་ན་ཡར་ལ་རྩ་གསུམ་པོ་དྲང་པོར་ཤད་ཀྱིས་ཡོད་པར་བསམ། དེ་དབུ་མའི་ཡར་སྣ་སྤྱི་གཙུག་ཧཾ་ལ་ཟུག་པར་བསྒོམ། གཡས་གཡོན་གྱི་རྩ་གཉིས་པོ་ཡར་སྣ་སྤྱི་བོའི་ཀླད་པའི་སྟེང་ན་ཚུར་འཁྱོགས་ནས་སྣ་བུག་གཡས་གཡོན་ལ་ཟུག

མར་སྣ་ལྟེ་བའི་འོག་སོར་བཞི་ནས་གྱེན་ལ་ལོག་ནས་དབུ་མའི་ནང་དུ་ཟུག་སྟེ་ཡི་གེ་ཆའི་འཕོངས་བཞིན་དུ་བསྒོམ། དེ་ནས་ལྟེ་བའི་སོར་བཞིར་རྩ་འདོམ་པའི་ནང་གནས་སུ་གོང་གི་དམིགས་པ་དྲུག་པོ་གང་རུང་བ་ཞིག་གནད་དུ་བསྣུན་ནས་བསྒོམ་གསུངས་སོ།། ཤུ་བྷཾ།། །། ༧༣༢༽ ༄། །གདམས་ངག་རིན་པོ་ཆེ་གཏུམ་མོ་སུམ་ཁྲིད་ཀྱི་ཐོན་ཆོས།། ཨོཾ་སྭསྟི། ཡིད་བཞིན་ནོར་བུ་ནམ་མཁའི་གཏེར་མཛོད་ནས། །འགྲོ་རྣམས་སྐྱོང་ཕྱིར་ཟབ་མོའི་ཆར་འབེབས་ཤིང༌། །འགྲོ་རྣམས་ཐར་པའི་ལམ་ལ་འགོད་མཛད་པའི། །དྲིན་ཆེན་བླ་མའི་ཞབས་ལ་གུས་པས་འདུད། །དེ་ཡི་ཞལ་ནས་གསུངས་པའི་ཟབ་མོའི་དོན། །ཐུགས་ཀྱི་བདུད་རྩི་གསང་སྔགས་ལམ་གྱི་གནད། །འགྲོ་བ་ཀུན་ལ་ཕན་ཕྱིར་བྲི་བར་བྱ། །དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ། བླ་མ་རིན་པོ་ཆེའི་ཞལ་སྔ་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཟབ་པ་དང་རྒྱ་ཆེ་བའི་ཆོས་ཉན་ལ་ཉམས་སུ་བླང་སྙམ་དུ་བསམ། དེ་ལ་སྤྱིར་བོད་དུ་འགྱུར་བའི་ཆོས་ཤིག་ལ་སུམ་ཁྲིད་འདི་ཤིན་ཏུ་ཟབ་པ་ཡིན། འདིའི་ཁྲིད་ཀྱི་རིམ་པ་རྣམས་ནི་གོང་དུ་ཚར་བར་བགྱིས་པ་ལགས། དེའི་ཐོན་ཆོས་འདི་ཤིན་ཏུ་ཟབ་པ་ལགས། འདི་ལ་གཏོར་མ་རྒྱན་ཅན་བཟང་པོ་རེ་དགོས་པས། འཛོམ་ན་ལུག་ཤ་རྐང་པ་གཡས་པ་བཟང་པོ་རེ་སྤྲོས་ཀྱིས་དགོས་པ་ཡིན། དེའི་རྒྱུ་མཚན་ཆོས་ཀྱི་སྔོན་དུ་འགྲོ་དགོས་པའི་ཁྲིད་དེའི་རྒྱུ་དེ་ཟབ་པ་ཡིན། རྒྱུ་འབྲས་ཀྱི་རྟེན་ཅིང་འབྲེལ་པར་འབྱུང་བ་བྱ་བ་ཡིན། ད་སུམ་ཁྲིད་ནས་ཟུག་པས་དང་པོ་ཁོ་ན་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་ཝལ་གྱིས་བསྒོམས་པའི་ཞབས་གཉིས་དབང་ཆེན་གསེར་གྱི་ས་གཞི་ལ་ཐུག་གི་བར་དུ་མར་ལ་བསྲིང༌། ས་འདིའི་འོག་ན་ཆུའི་ཕུང་པོ་ཡོད། ཆུའི་གདན་ལ་དབང་ཆེན་གསེར་གྱི་ས་གཞི་ཡོད། མར་བསྲིངས་པའི་ཁོང་པའི་ནང་ན་ཡར་ལ་རྩ་གསུམ།

རྩ་གཡས་པ་དང་གཡོན་པ་དབུ་མ་དང་གསུམ་ཤད་ཀྱིས་གསལ་བཏབ། རྩ་གཡས་གཡོན་གཉིས་ཀྱི་ཁ་དབུ་མའི་ནང་དུ་ཧྲིབ་ཀྱིས་ཚུད་པས། དཔེར་ན་ཡི་གེ་ཆའི་ཞབས་བཞིན་དུ་བསམ། རྩ་གསུམ་འདུས་པའི་མདོར་གཏུམ་མོ་ཡེ་ཤེས་ཀྱི་མེ་ཆེ་ཆུང་བྱ་མོའི་སྒོ་ང་ཙམ་ལྕགས་སྲེགས་འདྲ་བ་དམར་ཧྲིལ་ལེ་བ་ཞིག་དུས་རྒྱུན་དུ་བསྒོམ། དེ་ལྟར་བསྒོམས་པའི་སྐྱོན་འདི་རྣམས་བྱུང་ན། གདམས་ངག་འདི་ཉམས་སུ་བླང་ཏེ། ཚ་བ་དྲག་པོ་སྐྱེས་ནས་གནས་དེར་ཁམས་བྱང་ཆུབ་སེམས་ཀྱི་ཐིག་ལེ་ཟླ་བ་ཉ་གང་བ་འདྲ་བ་ཞིག་བསྒོམ། གྲང་བ་དྲག་པོ་སྐྱེས་ན་གནས་དེར་འབར་འཛག་གཉིས་རྩེ་སྤྲད་ལ་བསྒོམ། མེ་ལྕེ་ཡར་ལ་འབར། ཐིག་ལེ་མར་ལ་འཛག འབར་འཛག་གཉིས་རྩེ་སྤྲད་ལ་བསྒོམ། རྣམ་པར་རྟོག་པ་སྣ་ཚོགས་སུ་འཕྲོས་ནས། གནས་དེར་ཕྱག་རྒྱ་ཆེན་པོ་བསྒོམ། ཅི་བྱས་ཅིར་མ་བཏུབ་ཉེས་པ་ཐམས་ཅད་ཆུ་སྣའི་སྦུད་མ་བཞིན་དུ་བྱུང་ན། གནས་དེར་བླ་མ་དམ་པ་བསྒོམ། གནས་ཞེས་བྱ་བ་མར་བསྲིངས་པའམ། རྩ་གསུམ་འདུས་པའི་འདུས་མདོ་ལ་ཟེར་བ་ལ་སྐྱོན་བྱུང་ཙ་ན་དེ་ལྟར་བསྒོམས་པས། ནད་དང་སྐྱོན་ལས་གྲོལ་བ་ཡིན། དེ་ཡང་རྗེ་བཙུན་མི་ལའི་ཞལ་ནས། ཐིག་ལེ་ཉག་གཅིག་ཡུལ་གྱི་གནད། །གཏུམ་མོ་ཨ་ཐུང་ཡུལ་གྱི་གནད། །མར་མེ་སོར་བཞི་ཡུལ་གྱི་གནད། །འབར་འཛག་གཉིས་པོ་ཡུལ་གྱི་གནད། །ཕྱག་རྒྱ་ཆེན་པོ་ཡུལ་གྱི་གནད། །བླ་མ་དམ་པ་ཡུལ་གྱི་གནད། །ཅེས་གསུངས། འདི་ཆོས་རྗེ་རིན་པོ་ཆེས་བཀའ་དཔེ་ནང་དུ་གཟིགས་པས། ཟབ་དྲགས་པའི་ཕྱག་གི་འགེབས་སྙིང་འདོད་པ་བྱུང་གསུངས། དེའི་དུས་སུ་རྒྱུན་དུ་ཡང་སུམ་ཁྲིད་ཀྱི་དམིགས་པ་དང་པོ་འདི་ཁོ་ན་ཟབ་སྟེ་གནས་རི་ཁྲོད་སྟོང་པ་རེ་ན་འདུག་པའི་དུས་ན། དམིགས་པ་དང་པོ་འདི་ཁོ་ནས་འཚོ་ཞིང༌། དེའི་གེགས་སེལ་བ་དང་བོགས་འདོན་པ་ལ། ཆོས་དྲུག་པོ་འདིས་གནད་དུ་བསྣུན་པས་ཚེ་རིང་བ་དང༌། རླུང་མི་ལྡོག་པ་དང་ཁམས་བཟང་བ་དང། དགེ་སྦྱོར་འཕེལ་བ་དང༌། ནད་དང་སྐྱོན་ཐམས་ཅད་ལས་གྲོལ་བ་ཡིན།

དེས་ན་སུམ་ཁྲིད་ཀྱི་དམིགས་པ་ཐོན་ཆོས་དང་བཅས་པ་འདི་རྣམས་དང་དུས་རྒྱུན་དུ་མི་འབྲལ་བར་མཛད་པར་ཞུ། དེ་ལྟར་ཐུགས་ལ་བཞག་པར་ཞུ། ནམ་མཁའ་ལྟར་རྒྱ་ཆེ། རྒྱ་མཚོ་ལྟར་ཁ་གཏིང་མེད་པ། ཟབ་པ་གསལ་བ་དང་ལྡན་པས་ཞུས་སོ། །གཏུམ་མོ་སུམ་ཁྲིད་ཀྱི་ཐོན་ཆོས་ལགས་སོ།། །། ༧༣༣༽ ༄། །གཏུམ་མོའི་ཐོན་ཆོས་རིམ་པ་བཅུ་པ།། རྡོ་རྗེའི་ལུས་འདི་ལ་ཡ་གི་སྤྱི་བོའི་གཙུག་ནས་མ་གི་རྐང་པའི་མཐིལ་ཡན་ཆད་དུ་རྩས་གར་ཁྱབ་ཏུ་རླུང་གིས་ཁྱབ། རླུང་གིས་གར་ཁྱབ་ཏུ་ཁམས་བྱང་ཆུབ་ཀྱི་སེམས་ཀྱི་ཐིག་ལེས་ཁྱབ། དེ་ལ་སྤྱིར་རྩ་སྟོང་ཕྲག་བདུན་ཅུ་རྩ་གཉིས་དེ་ལས་བསྡུས་ན་སུམ་ཅུ་རྩ་གཉིས། དེ་བས་ཀྱང་བསྡུ་ན་རྩའི་གཙོ་བོར་གྱུར་པ་རྩ་གསུམ་འཁོར་ལོ་བཞི། དེ་ཡང་གཡས་པ་གཡོན་པ་དབུ་མ་ཟེར། རྐྱང་མ་དང་རོ་མ་ཀུན་འདར་མ་ཟེར། ར་ལ་ར་ས་དྷུ་ཏཱི་ཞེས་ཟེར། འཁོར་ལོ་བཞི་ནི་ལྟེ་བ་སྤྲུལ་པའི་འཁོར་ལོ། སྙིང་ཁ་ཆོས་ཀྱི་འཁོར་ལོ། མགྲིན་པ་ལོངས་སྤྱོད་ཀྱི་འཁོར་ལོ། སྤྱི་བོ་བདེ་ཆེན་གྱི་འཁོར་ལོ། དེ་ཡང་རྩ་དབུ་མ་དེ་ཁོང་པའི་དཀྱིལ་ན་ཡར་དྲང་ཤད་དེ་འཁོར་ལོ་བཞིའི་སྲོག་ཤིང་གི་ཚུལ་དུ་ཡོད་པའི་ཡར་སྣ་དེ་སྤྱི་བོའི་གཙུག་ཐོད་པའི་འོག་ཀླད་པའི་སྟེང་ན་ཡི་གེ་ཧཾ་བའི་ནུ་མ་ལྟ་བུ་ཕྱང་ངེ་ཡོད་པ་དེ་ལ་ཡར་ཁ་ཟེད་པའི་ཚུལ་དུ་གནས། མར་སྣ་དེ་གསང་བ་རྡོ་རྗེའི་སྤུ་མཚམས་སུ་ཟུག གཡས་གཡོན་གཉིས་ནི་སྨིན་མཚམས་གཉིས་ནས་ཚུར་འཁྱོགས་སྣ་བུག་གཉིས་ནས་མར་ཟུག མར་སྣ་ལྟེ་བའི་འོག་ནས་རྩ་དབུ་མ་ལ་མར་ཟུག་པ་ཡི་གེ་ཆའི་དབྱིབས་སུ་ཡོད། དེ་སྤྱིའི་བབས་སམ་གནས་ལུགས་བྱ་བ་ལགས། ཉམས་སུ་བླངས་པའི་རིམ་པ་ནི་སེམས་བསྐྱེད་ལུས་ཡི་དམ་གྱི་ལྷར་བསྒོམ། བླ་མ་དམ་པ་སྙིང་གི་དབུས་སུ་བསྒོམ་པར་བྱ། ཁོང་པའི་ནང་ཐམས་ཅད་གཙང་ལ་དྭངས་པར་བསྒོམ། དེ་ནས་ཡུམ་ཆེན་མོའི་གནས་སུ་རྩ་གསུམ་འདུས་པའི་འདུས་མདོར། རྟེན་ཅི་ཡང་མེད་པར་མེ་བྱ་མོའི་སྒོ་ང་ཙམ་པ་ཁ་དོག་དམར་ལ་རེག་བྱ་ཚ་བ་ལྕགས་བསྲེགས་པའི་རྣམ་པ་ལྟ་བུ་ཞིག་ལ་ཤེས་པ་མ་ཡེངས་པར་གཏད་ནས་བསྒོམ་པ་རིམ་པ་དང་པོ།

དེ་ནས་ཡང་རྩ་དབུ་མའི་ནང་ན་ཡར་འཇམ་ནར་གྱིས་བལྟ་བའི་བར་ལ་འབར་བར་བསྒོམ་པ་རིམ་པ་གཉིས་པའོ། །དེ་ནས་ཡང་དེ་ལྟར་དུ་སྙིང་གའི་བར་དུ་འབར་བར་སྒོམ་པ་རིམ་པ་གསུམ་པའོ། །དེ་ནས་མགྲིན་པའི་བར་ལ་དེ་ལྟར་དུ་འབར་བར་བསྒོམ་པ་རིམ་པ་བཞི་པའོ། །དེ་ནས་ཡང་མེ་དེ་ཡར་ལ་འཇམ་ནར་གྱིས་འབར་བས་མེ་ལྕེའི་རྩེ་མོ་སྤྱི་བོའི་ཧཾ་ལ་རེག་པས། ཧཾ་ལས་བྱང་ཆུབ་ཀྱི་སེམས་དཀར་ནར་གྱིས་བབས་པས་གསང་བ་རྟེན་འབྲེལ་གྱིས་ཁེངས་པའི་འབར་འཛག་གི་མཚམས་དེ་ལ་ཤེས་པ་མ་ཡེངས་པར་གཏད་ནས་བསྒོམ་པ་རིམ་པ་ལྔ་པའོ། །དེ་ནས་མེ་དེ་ཇེ་ཐུང་ཡས་མར་གྱི་རྒྱུན་དེ་ཇེ་རིང་ཇེ་རིང་ལ་སོང་ནས་མགྲིན་པར་དེ་ལྟར་དུ་བསྒོམ་པ་རིམ་པ་དྲུག་པའོ། །དེ་ནས་ཡང་མེ་དེ་ཇེ་ཐུང་ཇེ་ཐུང་ལ་ཡས་མར་གྱི་རྒྱུན་དེ་ཇེ་རིང་ཇེ་རིང་ལ་སོང་ནས་སྙིང་ག་ཡན་ཆད་ལྟེམ་གྱིས་གང་བར་དེ་ལྟར་དུ་བསྒོམ་པ་རིམ་པ་བདུན་པའོ། །དེ་ནས་ཡང་མེ་དེ་ཇེ་ཐུང་ཇེ་ཐུང་ཡས་མར་གྱི་རྒྱུན་དེ་ཇེ་རིང་ཇེ་རིང་ལ་སོང་བ་ལྟེ་བ་ཡན་ཆད་ལྟེམ་གྱིས་གང་བར་དེ་ལྟར་དུ་བསྒོམ་པ་རིམ་པ་བརྒྱད་པའོ། །དེ་ལྟར་དུ་ཡང་མེ་ཇེ་ཐུང་ཇེ་ཐུང་ཡས་མར་གྱི་རྒྱུན་དེ་ཇེ་རིང་ཇེ་རིང་ལ་སོང་ནས་དམིགས་པ་དེ་ལྟར་དུ་བསྒོམ་པས་ལུས་ཀྱི་ནང་ཐམས་ཅད་གསང་བ་རྟེན་འབྲེལ་གྱིས་དཀར་མེར་གྱིས་གང་བར་བསྒོམ་པ་རིམ་པ་དགུ་པའོ། །དེ་ལྟར་དུ་བསྒོམས་པས། གསང་བ་རྟེན་འབྲེལ་གྱི་སྟོབས་རྒྱས་ནས་གནས་སྐབས་དང་མཐར་ཐུག་གི་ཡོན་ཏན་བསམ་གྱིས་མི་ཁྱབ་པ་འབྱུང་བས་འབད་ནས་ཉམས་སུ་ལེན་པ་དང་གནད་དུ་བསྣུན་པར་ཞུ་གསུངས། དེ་ནས་ཐོན་ཆོས་ཀྱི་དབང་དུ་བགྱིས་ན། བླ་མ་དང་དཀྱིལ་འཁོར་ལྷ་ཚོགས་ཐམས་ཅད་དམ་རྫས་ལ་སོགས་པས་མཆོད་ནས་མཉེས་པར་བྱེད་པ་གལ་ཆེ་བས་མཉེས་པར་བྱ། དེ་ཡང་རྒྱུད་སྡེ་ཐམས་ཅད་ཀྱི་བརྗོད་བྱ་བརྒྱུད་པ་གོང་མ་རྣམས་ཀྱིས་ཀྱང་རྗེ་རིན་པོ་ཆེའི་ཕྱག་བཞེས་དང་ཐུགས་དགོངས་ཐབས་ལམ་གྱི་ཡོན་ཏན་ཐམས་ཅད་འབྱུང་བ་དང༌།

གེགས་ཐམས་ཅད་སེལ་བ་དང་ཡོན་ཏན་ཐམས་ཅད་བསྐྱེད་པར་བྱེད་པའི་གདམས་ངག་འདི་ཡིན། དེ་ཡང་འདི་ལ་ཐུན་མོང་མ་ཡིན་པའི་གདམས་པ་དྲུག་ཡིན་གསུངས། དེ་ཡང་བདེ་བ་ཆེན་པོ་སྐྱེ་བར་འདོད་ན་མེ་ཧྲིལ་པོ་ལ་ཤེས་པ་གཏོད་པ་དང་གཅིག འདོད་སྲེད་ཆེན་པོ་སྐྱེས་པར་གྱུར་ན་མེ་ལྟེ་བ་ན་ཡར་འབར་བ་ལ་ཤེས་པ་གཏོད་པ་དང་གཉིས། བར་ཆད་སྣ་ཚོགས་བྱུང་ན་ཡུམ་ཆེན་མོའི་གནས་སུ་བླ་མ་དམ་པ་བསྒོམ་པ་དང་གསུམ། ཤེས་པ་བྱིང་རྒོད་དུ་སོང་ན་རྩ་གསུམ་འདུས་པའི་འདུས་མདོར་ཨ་དམར་པོ་བསྒོམ་པ་དང་བཞི། རྟོག་པ་འཕེལ་བར་འདོད་ན་ཕྱག་རྒྱ་ཆེན་པོའི་ངང་ལ་མཉམ་པར་བཞག་པ་དང་ལྔ། ཚད་དྲོད་ཆེན་པོ་སྐྱེས་པར་སོང་ན་ཁམས་བྱང་ཆུབ་ཀྱི་སེམས་ཀྱིས་ལུས་ཀྱི་ནང་ཐམས་ཅད་གང་བར་བསྒོམ་པ་དང་དྲུག་པོ་འདི་གནད་ཤིན་ཏུ་ཆེ་བ་ཡིན་གསུངས། ཐོན་ཆོས་ཀྱི་རྣམ་པ་སྟེ་རིམ་པ་བཅུ་པའོ།། །། 

༧༣༤༽ ༄། །གཏུམ་མོའི་སྒོམ་སྐྱོན་བཅོས་པ་རྣམ་གསུམ་ཆོས་ཡེ།། བར་ཆད་གསུམ་ལ། གཏུམ་མོ་བསྒོམས་པས། སྙིང་དང་རོ་སྟོད་ན་ཞིང་གཟེར་ན། ཕྱི་རོལ་བདུད་ཀྱི་བར་ཆད་ཡིན་པས། གདོན་ཕོ་རིགས་ཙམ་གནོད། ཉོན་མོངས་པ་ཞེ་སྡང་སྐྱེ། འབྱུང་བ་ལུས་འཁྲུགས་ཁྲག་འཕེལ། ཏིང་ངེ་འཛིན་བདེ་སྟོང་མི་སྐྱེ་བར་རྣམ་རྟོག་མང༌། སྐྱོན་དེ་གསུམ་སེལ་བ་ནི། སྙིང་ཟླ་བ་གང་བར་བསམ། དེའི་དབུས་སུ་རྩ་བའི་བླ་མ་བསམ། མདུན་དུ་ཡི་དམ་གྱི་ལྷ་བསམ། ཕྱོགས་གསུམ་དུ་བཾ་དཀར་པོ་རེ་བསམ། དེ་རྣམས་ལས་བདུད་རྩི་བབ་པས། ལུས་ཀྱི་ནང་ཐམས་ཅད་གང་བར་བསམས་ལ། ཐུན་རེ་རེའི་ནང་དུ་ལན་བཞི་བཅུ་རྩ་གཅིག་རེ་བསྒོམ། རབ་ཐུན་གཅིག འབྲིང་ཞག་གསུམ་མམ་དྲུག མཐའ་མ་ལ་གྲངས་ངེས་པ་མེད་དོ། །སྐྱོན་གསུམ་མ་སེལ་གྱི་བར་དུ་དེ་ལྟར་བསྒོམས་པས། སྐྱོན་གསུམ་དང་བྲལ་ནས་ཏིང་ངེ་འཛིན་གོང་ནས་གོང་དུ་བོགས་ཐོན། ལྟེ་བ་མན་ཆད་གསང་གནས་ཡན་ཆད་དུ་སྐྱོན་བྱུང་ན། གདོན་མོའི་རིགས་ཙམ་གནོད། ཉོན་མོངས་པ་འདོད་ཆགས་ཤས་ཆེ། འབྱུང་བ་ལུས་འཁྲུགས་གྲང་བ་དང༌། མཁལ་ནད་དུ་འོང༌། ཏིང་ངེ་འཛིན་བདེ་སྟོང་རྒྱུད་ལ་མི་སྐྱེ། སྐྱོན་དེ་གསུམ་ལས་གྲོལ་བར་བྱ་བ་ནི། མདུན་གྱི་ནམ་མཁའ་ལ་རྩ་བའི་བླ་མ་བསམ། མཆོད་པ་རྣམས་ཀྱིས་མཆོད་ལ། བར་ཆད་ཞི་བའི་གསོལ་བ་གདབ། ཐ་མ་དེ་རང་གི་ལྟེ་བར་ཐིམ་པས། ཁྲོ་ཆུ་ཁོལ་མ་བཞིན་དུ་ཞུ་བས་ལུས་ཀྱི་ནང་གི་ནད་ཐམས་ཅད་བསྲེགས་པར་བསམ། སྟེང་འོག་རླུང་ཁ་སྦྱོར་ཐུན་རེའི་ནང་དུ་ལན་ཉི་ཤུ་རེ་རེ་བྱ། འདིའང་དབང་པོ་རབ་འབྲིང་གསུམ་གོང་དང་འདྲའོ། །སྒོམ་རེས་ཀྱིས་ན་བའམ། ལུས་པོ་ལྕི། གཉིད་ཆེ་ན། འབྱུང་བ་ལུས་འཁྲུགས་བད་ཀན་གྱིས་ལུས་མྱོས། གཏི་མུག་གི་མཐའ་རྒྱས། ཕྱི་རོལ་བདུད་ཀྱི་བར་ཆད་ས་བདག་ཀླུ་གདོན། དེ་གསུམ་སེལ་བའི་ཐབས་ནི། ཟླ་བའི་དཀྱིལ་འཁོར་ཉ་གང་བའི་ནང་དུ་ཡི་གེ་ཧཾ་སྟོང་གསུམ་ཐམས་ཅད་གང་བ་ཙམ་དུ་བསྒོམ། དེའི་སྟེང་དུ་བླ་མ་དང༌།

རྡོ་རྗེ་སེམས་དཔའ་ལྟེམས་ཀྱིས་གང་བར་བསྒོམ། དེ་ཡི་དམ་དུ་བསྒོམ། སྒྱུ་ལུས་ཀྱི་ས་བོན་ལས། འོད་ཟེར་མེ་ལྟ་བུ་བྱུང་བས། ཀླད་པ་དང་ཤ་རུས་ཐམས་ཅད་བསྲེགས་པར་བསམ། ཡང་སྒྱུ་ལུས་ལས་འོད་ཟེར་བདུད་རྩི་ལྟ་བུ་བྱུང་བས་ལུས་ཀྱི་ནང་ཐམས་ཅད་ཁེངས་པར་བསམ། མདུན་གྱི་ནམ་མཁའ་ལ་བླ་མ་བསམས་ལ། མཆོད་པ་རྣམས་ཀྱིས་མཆོད། གསོལ་བ་གདབ། རང་ལ་བསྟིམ། ཐུན་གྲངས་དང་ཐུན་ཚོད་ཐམས་ཅད་སྔར་དང་འདྲའོ། །ལར་རང་ཡི་དམ་དུ་བསྒོམ་པའི་དུས་སུ་སྒྱུ་མ་དང་ཤ་རུས་པགས་པ་ཙམ་དུ་འདྲ་བར་བསྒོམ། དེ་ཡང་ཡང་སྒོམ་པས་སྐྱོན་ཐམས་ཅད་ལས་གྲོལ་ལོ། །སྒོམ་སྐྱོན་བཅོས་ཐབས་མདོར་བསྡུས་རྣམ་གསུམ་ཆོས་ཡེ་རྫོགས་སོ།། །། ༧༣༥༽ ༄། །གོང་མའི་བཀའ་སྲོལ་བསྲེ་བའི་ཁྲིད་ཡིག་གི་ས་བཅད་བསྡུས་དོན།། ཆོས་རྗེ་རིན་པོ་ཆེའི་བཞེད་པ་སྐོར་གསུམ་འདི་ལ་གསུམ། གཞི། ལམ། འབྲས་བུའོ། །དང་པོ་གཞིའི་གནས་ཚུལ་ལ་གཉིས། ལུས་ཀྱི་གནས་ཚུལ་དང༌། སེམས་ཀྱི་གནས་ཚུལ་ལོ། །དང་པོ་ལ་གཉིས། ཆགས་ཚུལ་དང༌། གནས་ཚུལ་ལོ། །དང་པོ། བྱང་ཆུབ་རྣམ་པ་ལྔས་རྡོ་རྗེ་འཆང་དངོས་སུ་གནས་སོ། །གཉིས་པ་གནས་ཚུལ་ལ་བཞི། རྩ། ཐིག་ལེ། མི་གཙང་བའི་རྫས། རླུང་ངོ༌། །དང་པོ་རྩ་ལ་གཉིས། རྩ་གསུམ་དང༌། འཁོར་ལོ་ལྔའོ། །དང་པོ་རྩ་གསུམ་ནི་སྐུ་གསུམ་མོ། །འཁོར་ལོ་ལྔ་ནི་རིགས་ལྔའི་ཕོ་བྲང་ངོ༌། གཉིས་པ་ཐིག་ལེ་ནི། ཧེ་རུ་ཀ་ཡབ་ཡུམ་མོ། གསུམ་པ་མི་གཙང་བའི་རྫས་ནི། ཌཱ་ཀི་མ་སུམ་ཅུ་སོ་གཉིས་སོ། །བདུད་རྩི་ལྔ་རིགས་ལྔའོ། །བཞི་པ་རླུང་ལ། རྩ་བའི་རླུང་ལྔ་རིགས་ལྔ། འབྱུང་བའི་རླུང་ལྔ་ཡུམ་ལྔ། ཡན་ལག་གི་རླུང་ལྔ་འདོད་ཡོན་གྱི་ལྷ་མོ་ལྔ། གཉིས་པ་སེམས་ཀྱི་གནས་ཚུལ་ནི། ཆོས་ཀྱི་སྐུའོ། །བཞི་པ་དེ་ལྟར་དུ་སངས་རྒྱས་སུ་གནས་པ་ལ། ཡིན་པ་ལ་ཡིན་པར་ངོ་མ་ཤེས་པ་དེ་གློ་བུར་གྱི་དྲི་མའོ། །དྲི་མ་དེ་བསལ་བའི་ཐབས་ལམ་གྱི་རིམ་པ་ལ་གཉིས། སྨིན་པར་བྱེད་པ་དབང་དང༌། གྲོལ་བར་བྱེད་པ་བསྐྱེད་རྫོགས་གཉིས་སོ། །དང་པོ་དབང་བཞི་ལ།

ལུས་བྱང་ཆུབ་པ། བུམ་པའི་དབང་བསྐུར། བསྐྱེད་པའི་རིམ་པ་བསྒོམ་པ་ལ་དབང༌། རྩ་རླུང་ཐིག་ལེ་ལ་དབང༌། གཉིས་པ་དང་གསུམ་པ་བསྐུར་བས་གྲོལ་ལམ་དུ་མཚན་བཅས་རྫོགས་རིམ་བསྒོམ་པ་ལ་དབང༌། སེམས་ལ་དབང་བཞི་པ་བསྐུར་བས། མཚན་མེད་བསྒོམ་པ་ལ་དབང༌། གཉིས་པ་གྲོལ་ལམ་ལ་གཉིས། བསྐྱེད་རིམ་དང༌། རྫོགས་རིམ་མོ། །དང་པོ་ལུས་ཆགས་ཚུལ་བྱང་ཆུབ་པ་ལྔའི་སྦྱོང་བྱེད། བསྐྱེད་རིམ་བྱང་ཆུབ་པ་རྣམ་པ་ལྔའོ། །གཉིས་པ་ལ་རྫོགས་རིམ་ལ་གཉིས། མཚན་བཅས་པ་དང༌། མཚན་མེད་དོ། །དང་པོ་གནས་ཚུལ། རྩ་ཐིག་ལེ་མི་གཙང་བའི་རྫས། རླུང་དང་བཞིའི་སྦྱོང་བྱེད་མཚན་བཅས་རྫོགས་རིམ་རྩ་གསུམ་ལ་བསྲེ་བ་གསུམ། འཁོར་ལོ་ལྔ་ལ་རྩ་ལམ་སྦྱང་བ་དང༌། ཞིང་ཁམས་སྦྱང་བའོ། །ཐིག་ལེ་ལ། ཐིག་ལེའི་ཁྲིད། མི་གཙང་བའི་རྫས་ལ། བདུད་རྩིའི་སྒྲུབ་ཐབས། རླུང་ལ། ཉོན་མོངས་པ་ལྔ་ལམ་དུ་བྱ་བའོ། །གཉིས་པ་སེམས་ཀྱི་སྦྱོང་བྱེད། མཚན་མེད་རྫོགས་པའི་རིམ་པའོ། །གསུམ་པ་འབྲས་བུ་སྐྱེ་བའི་རིམ་པ་ལ་གཉིས། གནས་སྐབས་དང༌། མཐར་ཐུག་གོ །དང་པོ་གྲུབ་ཆེན་བརྒྱད། རྟགས་ལྔའམ་བཅུ། ཡོན་ཏན་བརྒྱད། ཉམས་བཞི་ལ་སོགས་པའོ། །གཉིས་པ་མཐར་ཐུག་ཏུ། བསྐྱེད་པའི་རིམ་པ་བསྒོམས་པས་སྤྲུལ་པའི་སྐུ་ཐོབ། མཚན་བཅས་རྫོགས་རིམ་གྱིས་ལོངས་སྐུ་ཐོབ། མཚན་མེད་ཀྱིས་ཆོས་སྐུ་ཐོབ་བོ། །རྩ་གསུམ་ལ་བརྟེན་པ་ལ་གསུམ། རྩ་གཡོན་པ་ལ་བརྟེན་ནས་འདོད་ཆགས་དབང་དང་བསྲེ་བ་དང༌། གཡས་པ་ལ་བརྟེན་ནས་ཞེ་སྡང་འཕོ་བ་དང་བསྲེ་བ་དང༌། དབུ་མ་ལ་བརྟེན་ནས་གཏི་མུག་འོད་གསལ་དང་བསྲེ་བའོ། །དེ་རེ་རེ་ལའང། སྙིགས་མའི་གནས་སུ་རླུང་སེམས་འདུས་པས། ཉོན་མོངས་པ་བསྐྱེད་ཅིང་འཁྲུལ་བའི་ཚུལ་དང༌། དེ་ཉིད་བསྲེ་བའི་ཉམས་སུ་ལེན་པའི་ཚུལ་དང༌། གནས་སྐབས་ཀྱི་ཡོན་ཏན་དང༌། མཐར་ཐུག་གི་འབྲས་བུ་འབྱུང་ཚུལ་གསུམ་གསུམ་མོ། །གཉིས་པ་ལ། བཅའ་ཐབས་ལུས་ཀྱི་གནད། ཉམས་ལེན་དུས་གྱི་གནད། དྭངས་མ་ངོས་བཟུང་བ། སྙིགས་མའི་སྐྱོན་བསྟན་པ།

ཉམས་སུ་ལེན་ཚུལ་དང་ལྔ་ལྔའོ། །དང་པོ་འདོད་ཆགས་དབང་དང་བསྲེ་བ་ལ། སྙིགས་མའི་གནས་སུ་འདོད་ཆགས་ངོས་བཟུང་བ། དྭངས་མའི་གནས་སུ་དབང་དང་བསྲེ་བ། ཤིན་ཏུ་དྭངས་མའི་གནས་སུ་ལྔ་ལྡན་གྱིས་ཉམས་སུ་བླང་ཞིང༌། མོས་གུས་ཀྱིས་བོགས་འདོན་པའོ། །གཉིས་པ་ཞེ་སྡང་འཕོ་བ་དང་བསྲེ་བ་ལ་གཞན་གོང་དང་འདྲ། ཉམས་སུ་ལེན་ཚུལ་ལ། སྐད་ཅིག་མ་བསམ་པའི་འཕོ་བ་དང༌། རྣམ་སྨིན་གྱི་ལུས་སེམས་འཕོ་བའོ། །དང་པོ་ལ། ཞེ་སྡང་སྙིང་རྗེར་འཕོ་བ། བླ་མར་འཕོ་བ། མོས་གུས་སུ་འཕོ་བ། བསྐྱེད་རིམ་དུ་འཕོ་བ། ཕྱག་རྒྱ་ཆེན་པོར་འཕོ་བ་དང་ལྔའོ། །གཉིས་པ་ལ། སྦྱང་བ་དང༌། ལས་ལ་སྦྱར་བ་གཉིས་སོ། །གསུམ་པ་གཏི་མུག་འོད་གསལ་དང་བསྲེ་བ་ལ་གཞན་གོང་དང་འདྲ། ཉམས་སུ་ལེན་ཚུལ་ལ། སྦྱོར་བ། དངོས་གཞི། རྗེས་གསུམ་གྱི་དང་པོ་ལ། སྤྱོད་ལམ་གྱི་སྔོན་འགྲོ། གནས་ཀྱི་སྔོན་འགྲོ། མཆོད་གཏོར་གྱི་སྔོན་འགྲོ། དགེ་སྦྱོར་གྱི་སྔོན་འགྲོ་བཞིའོ། །གཉིས་པ་ལ། ལྟེ་བ་དང༌། སྙིང་གར་འཛིན་པ། བོགས་འདོན་གསུམ་མོ། །འཁོར་ལོ་ལྔ་ལ་བརྟེན་པ་ལ་རྩ་ལམ་སྦྱང་བ་དང༌། ཞིང་ཁམས་སྦྱང་བ་གཉིས་གཉིས་སོ། །ཐིག་ལེ་ལ་བརྟེན་པ་ལ། བདེ་བའི་གནད་བསྐུལ་བ། བདེ་བའི་དེ་ཁོ་ན་ཉིད་བསྒོམ་པ། བདེ་བ་ལ་དོར་བ། བདེ་བ་བོགས་འདོན་པ། བདེ་བ་དབང་དུ་བསྡུད་པ་དང་ལྔའོ། །མི་གཙང་བའི་རྫས་ལ་བརྟེན་པ་ལ། ཏིང་ངེ་འཛིན་སྐྱེ་བའི་རྒྱུ། ཏིང་ངེ་འཛིན་གྱི་ངོ་བོ། སྐྱོན་བསལ་བ། བོགས་འདོན་པ་དང་བཞིའོ། །རླུང་ལ་བརྟེན་པ་ལ། འབྱུང་བའི་རླུང༌། རྣམ་རྟོག་གི་རླུང་གཉིས་ཀྱི། དང་པོ་ལ། ཉོན་མོངས་ཀྱི་རླུང་དང༌། ཡེ་ཤེས་ཀྱིས་རླུང་གཉིས། རྣམ་རྟོག་གི་རླུང་ལ། རྩ་བའི་རླུང་ལྔ། ཡན་ལག་གི་རླུང་ལྔའོ།། །། ༧༣༦༽ ༄། །བསྲེ་བའི་ཞལ་གདམས་ཁོག་དབུབ་ནོར་བུའི་ཕྲེང་བ།། ན་མོ་རཏྣ་གུ་རུ། །གདོད་ནས་རྣམ་དག་སྤྲོས་པའི་མཐའ་དང་བྲལ། །ཁ་སྦྱོར་བདེ་ཆེན་ཟག་མེད་མཚན་དཔེས་བརྒྱན། །མ་འགགས་ཐུགས་རྗེས་འགྲོ་དོན་རྒྱུན་ཆད་མེད། །ཡིད་བཞིན་ནོར་བུ་བླ་མའི་ཞབས་ལ་འདུད། །དངོས་པོའི་གནས་ལུགས་ཡེ་ནས་སངས་རྒྱས་ཀྱང༌། །མ་རིག་རྩ་རླུང་རྟོག་པས་བསྐྱེད་པའི་སེམས། །གཉིས་བཟུང་གསུམ་སྤྱད་འབྲས་བུ་དྲུག་ཏུ་འཁོར། །དེ་ཉིད་མ་སྤངས་ལམ་གཉིས་ཐབས་མཆོག་གིས། །རང་གནད་མངོན་སུམ་རྟེན་འབྲེལ་ཕུན་ཚོགས་ཤིང༌། །དོན་གཉིས་བསྒྲུབ་པའི་མན་ངག་ཅུང་ཞིག་བྲི། །དེ་ལ་རྗེ་བཙུན་ཆེན་པོ་ཏིལླི་པའི་སྤྱན་སྔར།

དཔལ་ནཱ་རོ་པས་ལོ་བཅུ་གཉིས་བསྟེན། དཀའ་བ་མི་འདྲ་བ་བཅུ་གཉིས་སྤྱད་པའི་མཐའ་མར། སྐུ་ལུས་ཕུག་པའི་ཁྲག་གི་མཎྜལ་ལ། སྙན་མཆོག་བཅད་པའི་ཚོམ་བུ་ཕུལ་བའི་རྗེས་ལ། གདམས་པ་གནང་བ་ནི། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་གསུངས་པ་འདི་ལ་གསུམ། གཞི་དངོས་པོའི་གནས་ལུགས། རང་བཞིན་ལམ་གྱི་རིམ་པ་དང༌། འབྲས་བུ་སྐྱེ་བའི་རིམ་པའོ། །དང་པོ་ནི་གཉིས་ཏེ། ལུས་དངོས་པོའི་གནས་ལུགས་དང༌། སེམས་དངོས་པོའི་གནས་ལུགས་སོ། །དང་པོ། ལུས་ནི་བྱང་ཆུབ་རྣམ་ལྔ་དང༌། །རྩ་དང་བྱང་ཆུབ་སེམས་དང་ནི། །མི་གཙང་རྫས་དང་རྣམ་རྟོག་གིས། །ལུས་ཀྱི་ཆོས་སུ་གནས་པ་ཡིན། །བགྱི་བ་གསུང༌། འདི་ལ་གཉིས་ཏེ། ཆགས་ཚུལ་དང༌། གནས་ཚུལ་ལོ། །དང་པོ་ནི། བྱང་ཆུབ་པ་ལྔས་རྡོ་རྗེ་འཆང་དུ་ཆགས་ཏེ། དེའང་བར་དོ་དང་པོའི་འོད་གསལ་འཆར་བ་ཆོས་ཉིད་སྟོང་པ་ཉིད་ལས་བྱང་ཆུབ་པ། དེ་ལས་བག་ཆགས་ལྡང་བ་གསུང་ཡིག་འབྲུ། ཐིག་ལེ་དཀར་དམར་གདན་ཉི་ཟླ། རྡོ་རྗེ་པདྨ་ཐུགས་ཕྱག་མཚན། ཟླ་བ་དགུ་ངོ་བཅུ་ན་སྐྱེ་བ་ནི། སྐུ་ཡོངས་སུ་རྫོགས་པ་ལས་བྱང་ཆུབ་པའོ། །དེ་ལྟར་ལུས་འདི་དང་པོ་ནས་ཡང་དག་པར་སངས་རྒྱས་སུ་གྲུབ་པ་ལགས་ཏེ། ཧེ་བཛྲ་ལས། ཟླ་བ་བཅུ་ནི་ས་བཅུ་ཉིད། །སེམས་ཅན་ས་བཅུའི་དབང་ཕྱུག་གོ། །སྔགས་ཀྱི་བཟླས་པ་ཨ་དང་ཧཾ། །མངལ་གྱི་ཁྲུ་མ་ཆོས་གོས་ཉིད། །དེ་བཞིན་མ་ནི་མཁན་པོ་ཉིད། །སྤྱི་བོར་ཐལ་མོ་སྦྱར་བའི་ཕྱག །ཅེས་པ་ལ་སོགས་པས། གཞི་གདོད་མ་ནས་ཡང་དག་པར་རྫོགས་པའི་སངས་རྒྱས་སྤྲུལ་པའི་སྐུར་ཆགས་སོ། །གཉིས་པ་གནས་ཚུལ་ལ་བཞི་སྟེ། རྩ་དང་ཐིག་ལེ་དང༌། མི་གཙང་བའི་རྫས་དང༌། རླུང་གི་གནས་ཚུལ་ལོ། །དང་པོ་ནི། རང་གི་ལུས་འདི་ལ་རྩ་རྒྱས་པར་ཕྱེ་ན། བྱེ་བ་ཕྲག་སུམ་ཅུ་སོ་གཉིས་སམ། སྟོང་ཕྲག་བདུན་ཅུ་རྩ་གཉིས། དེ་ལས་བསྡུས་ན། རྩའི་རྩེ་མོ་སུམ་ཅུ་སོ་གཉིས་སམ། ཡུལ་ཉི་ཤུ་རྩ་བཞི། དེ་ལས་བསྡུས་ན་རྩ་གསུམ།

འཁོར་ལོ་ལྔར་འདུས་པ་ཡིན་གསུང༌། འདི་ལ་གཉིས། རྩ་གསུམ་གྱི་གནས་ཚུལ་དང༌། འཁོར་ལོ་ལྔའི་གནས་ཚུལ་ལོ། །དང་པོ་ལ་གཉིས། ཐུན་མོང་བ་དང༌། ཁྱད་པར་བའོ། །དང་པོ་ནི། རྐྱང་མ། རོ་མ། ཀུན་འདར་མའོ། །ལ་ལ། ར་ས། དྷུ་ཏཱི་གསུམ། ཡར་སྣ་སྤྱི་གཙུག་དང་སྣ་བུག མར་སྣ་ལྟེ་འོག་སོར་བཞིར་ཟུག་པ་ཡིན་ཏེ། གནས་ལུགས་སྤྱི་དང་མཐུན། གཉིས་པ་ཁྱད་པར་ནི། གཡས་པ་དང༌། གཡོན་པ། དབུ་མ་གསུམ། དེ་དག་རེ་རེ་ལ་སྙིགས་མ་དང༌། དྭངས་མ་དང༌། ཤིན་ཏུ་དྭངས་མ་དང་གསུམ་གསུམ་སྟེ་དགུར་གསུངས་སོ། །གཡས་པ་ལ་ལོངས་སྐུ། གཡོན་པ་ལ་སྤྲུལ་སྐུ། དབུ་མ་ལ་ཆོས་སྐུར་ཡེ་གདོད་མ་ནས་གནས་སོ། །གཉིས་པ་འཁོར་ལོ་ལྔ་ནི། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་སོ་གཉིས། བཅོམ་ལྡན་འདས་རྣམ་པར་སྣང་མཛད་ཀྱི་ཕོ་བྲང་ངམ་ཞིང་ཁམས། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་མ་བཅུ་དྲུག་བཅོམ་ལྡན་འདས་དོན་ཡོད་གྲུབ་པའི་ཕོ་བྲང༌། སྙིང་ག་ཆོས་ཀྱི་འཁོར་ལོ་རྩ་འདབ་མ་བརྒྱད། བཅོམ་ལྡན་མི་བསྐྱོད་པའི་ཕོ་བྲང༌། ལྟེ་བ་སྤྲུལ་པའི་འཁོར་ལོ་རྩ་འདབ་མ་དྲུག་ཅུ་རྩ་བཞི། བཅོམ་ལྡན་འདས་སྣང་བ་མཐའ་ཡས་ཀྱི་ཕོ་བྲང༌། གསང་གནས་བདེ་སྐྱོང་གི་འཁོར་ལོ་རྩ་འདབ་མ་སུམ་ཅུ་སོ་གཉིས། བཅོམ་ལྡན་འདས་རིན་ཆེན་འབྱུང་གི་ཕོ་བྲང་ངམ། ཞིང་ཁམས་སུ་ཡེ་གདོད་མ་ནས་གནས་སོ། །གཉིས་པ་ཐིག་ལེ་ལ་གཉིས་ཏེ། རྟེན་ཐིག་ལེ་དང་བརྟེན་པ་ཐིག་ལེའོ། །དང་པོ་ནི་རྡོ་རྗེའི་ལུས་འདི་ལ། རྩས་གར་ཁྱབ་རླུང་གིས་ཁྱབ། རླུང་གིས་གར་ཁྱབ་ཁམས་བྱང་ཆུབ་སེམས་ཀྱི་ཐིག་ལེས་ཁྱབ། ཁྱད་པར་དུ་སྤྱི་བོའམ། སྨིན་མཚམས་སུ་ཕ་ལས་ཐོབ་པའི་ཐིག་ལེ་དཀར་པོ་གནས་པ་ཡབ་ཧེ་རུ་ཀཿ ལྟེ་བའམ་གསང་གནས་ན་མ་ལས་ཐོབ་པའི་ཐིག་ལེ་དམར་པོ་གནས་པ་རྣལ་འབྱོར་མ་ལགས་ཏེ། དེ་ལྟར་ཐིག་ལེ་དཀར་དམར་ཧེ་རུ་ཀ་ཡབ་ཡུམ་དུ་ཡེ་གདོད་མ་ནས་གནས་པའོ། །བརྟེན་པ་ཐིག་ལེ་ཞལ་ལས་ཤེས་སོ། །གསུམ་པ་མི་གཙང་བའི་རྫས་སུམ་ཅུ་སོ་གཉིས་མཁའ་འགྲོ་མ་སུམ་ཅུ་སོ་གཉིས་སམ།

བདེ་མཆོག་ལྟར་ན་དཔའ་བོ་ཉི་ཤུ་རྩ་བཞི། བདུད་རྩི་ལྔ་རིགས་ལྔ་སྟེ། དྲི་ཆེན་རྣམ་སྣང༌། དྲི་ཆུ་མི་བསྐྱོད་པ། ཁུ་བ་རིན་ཆེན་འབྱུང་ལྡན། རཀྟ་འོད་དཔག་མེད། འདུས་པ་དོན་ཡོད་གྲུབ་པར་ཡེ་གདོད་མ་ནས་གནས་པ་ལགས། བཞི་པ་རླུང་ལ་གཉིས་ཏེ། འབྱུང་བའི་རླུང་དང༌། རྣམ་རྟོག་གི་རླུང་ངོ༌། །དང་པོ་ལ་གཉིས་ལས། རྩ་བའི་རླུང་ལྔ་དང༌། ཡན་ལག་གི་རླུང་ལྔའོ། །དང་པོ་ཐུར་སེལ་ས་རླུང་གསང་གནས་ན་གནས་པ་སངས་རྒྱས་སྤྱན་མ། མེ་མཉམ་མེ་རླུང་ལྟེ་བ་ན་གནས་པས་གོས་དཀར་མོ། སྲོག་འཛིན་ཆུ་རླུང་སྙིང་ག་ན་གནས་པ་མཱ་མ་ཀི། གྱེན་རྒྱུ་རླུང་གི་རླུང་མགྲིན་པ་ན་གནས་པ་དམ་ཚིག་སྒྲོལ་མ། ཁྱབ་བྱེད་ནམ་མཁའི་རླུང་སྤྱི་བོ་ན་གནས་པ་ཀུན་ཏུ་བཟང་མོ་སྟེ། ཡུམ་ལྔར་ཡེ་གདོད་མ་ནས་གནས་སོ། །གཉིས་པ་ཡན་ལག་གི་རླུང་ལྔ་ནི། འགྱུར་བ་མིག་ལ་གནས། རབ་ཏུ་འགྱུར་བ་རྣ་བ་ལ། རྣམ་པར་འགྱུར་བ་སྣ། ཤིན་དུ་འགྱུར་བ་ལྕེ། ཡང་དག་འགྱུར་བ་ལུས་ཀྱི་ཚིགས་ལ་གནས་ཏེ། འདོད་ཡོན་གྱི་ལྷ་མོ་ལྔའོ། །གཉིས་པ་རྣམ་པར་རྟོག་པའི་རླུང་ལའང་གཉིས་ཏེ། རྩ་བ་དང༌། ཡན་ལག་གོ། །དང་པོ་རྩ་བའི་རླུང་ལྔ་གསང་གནས་ན་ང་རྒྱལ་བསྐྱེད་པར་བྱེད་པའི་རླུང་གནས་པ་རིན་ཆེན་འབྱུང་ལྡན། ལྟེ་བར་འདོད་ཆགས་ཀྱི་རླུང་སྣང་བ་མཐའ་ཡས། སྙིང་གར་ཞེ་སྡང་གི་རླུང་མི་བསྐྱོད་པ། མགྲིན་པར་ཕྲག་དོག་གི་རླུང་དོན་ཡོད་གྲུབ་པ། སྤྱི་བོར་གཏི་མུག་གི་རླུང་རྣམ་པར་སྣང་མཛད་དུ་ཡེ་གདོད་མ་ནས་གནས་པའོ། །གཉིས་པ་མིག་ལ་གཟུགས་རྟོག་པར་བྱེད་པའི་འཁོར་ལོ་ཞེས་བྱ་བའི་རླུང་གནས་ཏེ། གཟུགས་རྡོ་རྗེ་མ། དེ་བཞིན་རྣ་བ་སྒྲ་རྟོག་པར་བྱེད་པའི་འཁོར་ལོ། སྣ་ལ་དྲི་རྟོག་པར་བྱེད་པའི་འཁོར་ལོ། ལྕེ་ལ་རོ་རྟོག་པར་བྱེད་པའི་འཁོར་ལོ། ལུས་ལ་རེག་བྱ་རྟོག་པར་བྱེད་པའི་འཁོར་ལོ་ཞེས་བྱ་བའི་རླུང་གནས་ཏེ། དེ་དག་ཀྱང་སྒྲ་རྡོ་རྗེ་མ། དྲི་རྡོ་རྗེ་མ། རོ་རྡོ་རྗེ་མ། རེག་བྱ་རྡོ་རྗེ་མ་ཡེ་གདོད་མ་ནས་གནས་སོ། །སྤྱི་དོན་གཉིས་པ་སེམས་དངོས་པོའི་གནས་ལུགས་ནི།

གཉུག་མའི་ཡེ་ཤེས་རྟག་ཆད་འགྲོ་འོང་སྤྲོས་པའི་མཐའ་ཐམས་ཅད་དང་བྲལ་བ། ཆོས་ཀྱི་སྐུ་ཡེ་གདོད་མ་ཉིད་ནས་གནས་ཏེ། ཀྱེའི་རྡོ་རྗེ་ལས། སེམས་ཅན་ཐམས་ཅད་སངས་རྒྱས་ཉིད། །ཅེས་གསུངས་སོ། །གཞི་དེ་ལྟར་ཡིན་པ་ལ་ཡིན་པར་མ་ཤེས་ནས་འཁྲུལ་བ་ནི། འོན་ཀྱང་གློ་བུར་དྲི་མས་བསྒྲིབས། །ཞེས་གསུངས་ཏེ། རྒྱུ་ལྷན་ཅིག་སྐྱེས་པའི་མ་རིག་པས་བྱས། རྐྱེན་ལས་རྒྱུ་འབྲས་ལ་རྨོངས་པའི་མ་རིག་པས་བྱས་ནས། ཆགས་སྡང་གིས་ཡུལ་དུ་བཟུང་བས་དུག་གསུམ་གྱིས་འཁྲུལ་བའོ། །དེའང་བར་དོ་དང་པོའི་འོད་གསལ་ཤར་བའི་རྗེས་ལ། མ་རིག་པའི་རླུང་གིས་རྩ་བཅིངས་ནས། རླུང་གཞན་གྱིས་དེའི་གྲོགས་བྱས་ཏེ། ཡིད་ཀྱི་ལུས་སུ་ལངས་ནས། ཡུལ་སྣ་ཚོགས་ལ་ཆགས་སྡང་དུ་བཟུང་ཞིང༌། མངལ་དུ་འཇུག་པའི་དུས་སུ། བུར་སྐྱེ་ན་མ་ལ་ཆགས་ཤིང་ཕ་ལ་སྡང༌། མོར་སྐྱེས་ན་ཕ་ལ་ཆགས་ཤིང་མ་ལ་སྡང་སྟེ། ཆགས་སྡང་གིས་ཉིང་མཚམས་སྦྱར་ནས་ལས་ཀྱི་ལུས་ལེན་པའོ། །དེའང་བསྐྱེད་ཚུལ་གྱི་དབང་དུ་བྱས་ན། དང་པོ་རྩ་གཡས་པས་ཞེ་སྡང་བསྐྱེད། གཡོན་པས་འདོད་ཆགས་བསྐྱེད། དབུས་མས་གཏི་མུག་བསྐྱེད། འཁོར་ལོ་ལྔས་དུག་ལྔའི་སྣོད་ཀྱི་འཇིག་རྟེན་འགྲུབ། ཐིག་ལེའི་དབང་དུ་བྱས་ན། དཀར་པོས་ཞེ་སྡང༌། དམར་པོས་འདོད་ཆགས། ཐུན་མོང་དུ་གཏི་མུག་སྐྱེད་དོ། །རླུང་ལྡང་འཇུག་གནས་གསུམ་དུ་འདུ་སྟེ། དེའང་ཕྱིར་འཕྲོ་བའམ། གཡས་ནས་རྒྱུ་བས་ཞེ་སྡང་བསྐྱེད། ནང་དུ་འཇུག་པའམ། གཡོན་ནས་རྒྱུ་བས་འདོད་ཆགས་བསྐྱེད། ནང་དུ་གནས་པའམ་ཆ་མཉམ་དུ་གཏི་མུག་སྐྱེད་དོ། །མདོར་བསྡུས་ན། གཙོ་ཆེ་བའི་དབང་དུ་བྱས་ན། རྩས་གཏི་མུག ཐིག་ལེས་འདོད་ཆགས། རླུང་གིས་ཞེ་སྡང་བསྐྱེད་ཅིང༌། སེམས་ཉིད་དངོས་པོ་དང༌། མཚན་མར་བཟུང་ནས་ཁམས་གསུམ་གྱི་འཁོར་བར་འཁྲུལ་ལོ། །དེ་དག་གི་འཁྲུལ་ལུགས་ལ་སོགས་པ་རྒྱས་པར་མན་ངག་སོ་སོར་ཤེས་པར་བྱའོ། །སྤྱི་དོན་གཉིས་པ་འཁྲུལ་པ་དེ་ཉིད་ལམ་དུ་བྱེད་པའི་རིམ་པ་ལ་གཉིས་ཏེ།

སྨིན་པར་བྱེད་པ་དབང་དང༌། གྲོལ་བར་བྱེད་པ་བསྐྱེད་རྫོགས་གཉིས་སོ། །དང་པོ་དབང་ལ་བཞི་ལས། ལུས་ཆགས་ཚུལ་བྱང་ཆུབ་རྣམ་པ་ལྔ་ལ། བུམ་པའི་དབང་བསྐུུར་བས། བསྐྱེད་པའི་རིམ་པ་བསྒོམ་པ་ལ་དབང༌། རྩ་རླུང་ཐིག་ལེ་ལ་དབང༌། གཉིས་པ་དང་གསུམ་པ་བསྐུར་བས། གྲོལ་ལམ་མཚན་བཅས་ཀྱི་རྫོགས་རིམ་བསྒོམ་པ་ལ་དབང༌། བཞི་པ་བསྐུར་བས་རྫོགས་རིམ་མཚན་མེད་བསྒོམ་པ་ལ་དབང་བའོ། །གཉིས་པ་གྲོལ་ལམ་ལ་གཉིས་ཏེ། བསྐྱེད་པའི་རིམ་པ་དང༌། རྫོགས་པའི་རིམ་པའོ། །དང་པོ་ལུས་ཆགས་ཚུལ་བྱང་ཆུབ་པ་ལྔའི་སྦྱོང་བྱེད་དུ་བསྐྱེད་རིམ་བྱང་ཆུབ་པ་ལྔ་ནི། དེ་ཡང་སྭ་བྷཱ་ཝའི་སྔགས་ཀྱིས་སྟོང་པར་བསྒོམ་པ་ནི་ཆོས་ཉིད་སྟོང་པ་ཉིད་ལས་བྱང་ཆུབ་པ། སྟོང་པའི་ངང་ལས་ཉི་ཟླའི་གདན་བསྒོམ་པ་གདན་ཉི་ཟླ་ལས་བྱང་ཆུབ་པ། དེའི་སྟེང་དུ་ས་བོན་གྱི་ཡི་གེ་ཧཱུྃ་མཐིང་ནག་བསྒོམ་པ་གསུང་ཡིག་འབྲུ་ལས་བྱང་ཆུབ་པ། དེ་ལས་རྡོ་རྗེ་སྔོན་པོ་ཧཱུྃ་གིས་མཚན་པར་བསྒོམ་པ་ཐུགས་ཕྱག་མཚན་ལས་བྱང་ཆུབ་པ། དེ་ཡོངས་སུ་གྱུར་པ་ལས། རང་ཉིད་ཧེ་རུ་ཀ་སྐུ་མདོག་རྒྱན་ཆ་ལུགས་དང་ལྡན་པ། དེའང་བྱང་ཆུབ་སེམས་ལས་སྐྱེས་པ། རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པ། མཚན་ཉིད་བཞི་དང་ལྡན་པ་སྟེ། མདོར་ན་སྐུ་བཞི་ཡེ་ཤེས་ལྔའི་བདག་ཉིད། བཅོམ་ལྡན་རྡོ་རྗེ་འཆང་དུ་བསྒོམ་པར་བྱའོ། །དེ་སྐུ་ཡོངས་སུ་རྫོགས་པ་ལས་བྱང་ཆུབ་པའོ། །དེ་ལྟར་སྦྱང་གཞི་ལུས་ཆགས་ཚུལ་ལ། བྱང་ཆུབ་པ་རྣམ་པ་ལྔས་སྦྱོང་བྱེད་དུ། བསྐྱེད་རིམ་བྱང་ཆུབ་པ་རྣམ་པ་ལྔ་བསྒོམས་པས། གནས་སྐབས་སུ་རིལ་བུ་དང༌། མིག་སྨན་ལ་སོགས་པའམ། གྲུབ་ཆེན་བརྒྱད་ལ་སོགས་པའི་དངོས་གྲུབ་ཐོབ་ཅིང༌། མཐར་ཐུག་ཧེ་རུ་ཀའི་གོ་འཕང་ཐོབ་པ་ནི། འབྲས་བུ་སྐྱེ་བའི་རིམ་པའོ། །གཉིས་པ་རྫོགས་རིམ་ལ་གཉིས་ཏེ། མཚན་བཅས་དང༌། མཚན་མེད་དོ། །དང་པོ་ལའང་བཞི་ཏེ། རྩ་ལ་བརྟེན་པ། ཐིག་ལེ་ལ་བརྟེན་པ། མི་གཙང་བའི་རྫས་ལ་བརྟེན་པ།

རླུང་ལ་བརྟེན་པའོ། །དང་པོ་ལ་གཉིས་ཏེ། རྩ་གསུམ་ལ་བརྟེན་པ་དང༌། འཁོར་ལོ་ལྔ་ལ་བརྟེན་པའོ། །དང་པོ་ལའང་གསུམ་སྟེ། གཡོན་པ་ལ་བརྟེན་པ། གཡས་པ་ལ་བརྟེན་པ། དབུ་མ་ལ་བརྟེན་པའོ། །རྫོགས་སོ།། །། 

༧༣༧༽ ༄། །གནད་བསྲེ་བ་གསུམ་གྱི་ཉམས་སུ་ལེན་པའི་གདམས་པ།། གནད་བསྲེ་བ་གསུམ་གྱི་ཉམས་སུ་ལེན་པར་བྱེད་པ་ལ། རྩ། རླུང༌། ཐིག་ལེ་གསུམ་གྱིས་ངོ་སྤྲོད་པར་བྱེད་པ་ལ། དེའང་རྩ་གསུམ་ལ། གཡས་པ། གཡོན་པ། དབུ་མ་དང་གསུམ་མོ། །དེ་དག་རེ་རེ་ལའང་སྙིགས་མ། དྭངས་མ། ཤིན་ཏུ་དྭངས་མ། གསུམ་གསུམ་དུ་གནས་པ་ལགས། དེའང་རྩ་གཡོན་པ་འདི་ལ་སྙིགས་མ། དྭངས་མ། ཤིན་ཏུ་དྭངས་མ་དང་གསུམ་མོ། །འདི་ལ་སྙིགས་མའི་གནས་རྡོ་རྗེ་རྩེ་མོ། དེར་རླུང་སེམས་འདུས་ན། འདོད་ཆགས་ཀྱི་རྟོག་པ་རང་ག་མ་སྐྱེ་བར་བྱེད། དྭངས་མའི་གནས་ལྟེ་བ་སྤྲུལ་པའི་འཁོར་ལོར་རླུང་སེམས་འདུས་ན། བདེ་བའི་ཏིང་འཛིན་སྐྱེ་བར་བྱེད་པའོ། །ཤིན་ཏུ་དྭངས་མའི་གནས་བདེ་སྟོང་གི་འཁོར་ལོ། བདེ་སྟོང་ལྷན་ཅིག་སྐྱེས་པའི་ཏི་ངེ་འཛིན་སྐྱེ་བར་བྱེད་དོ། །དེ་དག་རེ་རེ་ལའང་གསུམ་གསུམ་སྟེ། ཕྱི་ནང་གསང་བའོ། །དེ་ལ་དང་པོ་སྙིགས་མའི་གནས་རྡོ་རྗེ་རྩེ་མོ་གསང་བའི་རྟེན་འབྲེལ། དེ་ལ་བརྟེན་ནས་ཉོན་མོངས་པ་འདོད་ཆགས་ཀྱི་རྟོག་པ་རང་ག་མ་སྐྱེ་བ་ནང་གི་རྟེན་འབྲེལ། དེའི་བྱེད་པས་ཕྱི་རོལ་ཏུ་ཡུལ་བུད་མེད་ལ་སོགས་པ་ཆགས་པ་སྐྱེས་པའི་ཡུལ་ཞིག་ཅིས་ཀྱང་འབྱུང་བས། དགའ་བ་དགོད་པ་ལ་སོགས་པ་འདོད་ཆགས་ཀྱི་རྣམ་འགྱུར་དཔག་ཏུ་མེད་པ་འབྱུང་བ་ཕྱིའི་རྟེན་འབྲེལ་ལོ། །སྙིགས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། དེར་ཉོན་མོངས་པའི་རྣམ་རྟོག་ཁ་བརྒྱུད་ནས་མས་བུ་ཁྲིད་ཀྱི་ཚུལ་དུ་འབྱུང་བ་ནང་གི་རྟེན་འབྲེལ་ལོ། །དེ་ལ་བརྟེན་ནས་བསེན་མོ་ལ་སོགས་པའི་གནོད་པ་འབྱུང་བ་དང༌། ཡུལ་བུད་མེད་ལ་སོགས་པའི་དབང་དུ་འཆོར། ཐིག་ལེ་འཛག སྔོ་སྐྱ་རོ་ལངས་གཟུགས་སུ་འགྱུར་ཞིང༌། ཐ་ན་སྐུར་པ་ལ་སོགས་པ་འབྱུང་ཞིང༌། གྲང་བའི་ནད་དྲག་པོ་འབྱུང་བ་ཕྱིའི་རྟེན་འབྲེལ་ལོ། །དེ་ལ་འདོད་ཆགས་དབང་དང་བསྲེ་བས་ཉམས་སུ་བླངས་པས། གནས་འཕོས་པས་དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ།

བདེ་བའི་ཉམས་བཟང་པོ་ལུས་ལ་ཚེར་མ་ཟུག་པ་ཚུན་ཆད། བདེ་བར་འཆར་བའི་སྟོབས་སྐྱེ་བ་ནང་གི་རྟེན་འབྲེལ། དེ་ལ་བརྟེན་ནས་སྐུར་པ་ལ་སོགས་པ་ཞི་བ་དང༌། ཚེ་རིང་བ་དང༌། ནད་མེད་པ་དང༌། བཀྲ་ཤིས་དཔག་ཏུ་མེད་པ་འབྱུང་བ་དང༌། ལྷ་མོ་ཀླུ་མོ་ལ་སོགས་པས་རང་གི་དགོས་པ་སྒྲུབ། འདོད་ཆགས་ལས་གྲུབ་པའི་རྫས་འབུལ་བ་དང༌། འདོད་ཆགས་ཅན་གྱི་འཁོར་འདུ་བ་ལ་སོགས་པ་ཕྱིའི་རྟེན་འབྲེལ་ལོ། །དེ་ལྟ་བུའི་དྭངས་མའི་ཏིང་ངེ་འཛིན་ལ་མཉམ་པར་བཞག་ནས། ལྔ་ལྡན་གྱི་ཁྱད་པར་དུ་བྱས་ནས་མོས་གུས་ཀྱིས་བོགས་བཏོན་ནས། ཤིན་ཏུ་དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ་ལོ། །བདེ་སྟོང་ལྷན་ཅིག་སྐྱེས་པའི་ཡེ་ཤེས་མངོན་དུ་འགྱུར་པ་ནང་གི་རྟེན་འབྲེལ། སངས་རྒྱས་ཀྱི་བསྟན་པ་ལ་བྱ་བ་རླབས་པོ་ཆེ་བྱེད་པ་དང༌། སེམས་ཅན་མང་པོའི་དོན་བྱེད་པ་དང༌། རྡོ་རྗེ་རྣལ་འབྱོར་མ་ལྟ་བུའམ། ཡེ་ཤེས་ཀྱི་ཌཱ་ཀི་མས་དངོས་གྲུབ་སྟེར། བྱང་ཆུབ་ཀྱི་སེམས་ལས་གྲུབ་པའི་རྫས་འབུལ་བ་ཡོང༌། འདོད་ཆགས་ཅན་གྱི་སེམས་ཅན་མང་པོ་སྨིན་གྲོལ་བྱེད་པ་ཕྱིའི་རྟེན་འབྲེལ་ལོ། །རྩ་གཡས་པ་ལའང་གསུམ། མགྲིན་པ་ལོངས་སྤྱོད་ཀྱི་འཁོར་ལོ་རླུང་སེམས་འདུས་ན། ཞེ་སྡང་གི་རྟོག་པ་རང་ག་མ་སྐྱེ་བ་སྙིགས་མའི་གནས། སྤྱི་བོ་བདེ་ཆེན་གྱི་འཁོར་ལོ་རླུང་སེམས་འདུས་ན། གསལ་བའི་ཉམས་སྐྱེ་བ་དྭངས་མའི་གནས། སྨིན་མཚམས་མི་ཤིགས་པའི་འཁོར་ལོ་རླུང་སེམས་འདུས་ན། གསལ་སྟོང་གཉིས་སུ་མེད་པའི་ཡེ་ཤེས་སྐྱེ་བ་ཤིན་ཏུ་དྭངས་མའི་གནས་སོ། །འདི་རེ་རེ་ལའང་ཕྱི་ནང་གསང་གསུམ་མོ། །སྙིགས་མའི་གནས་མགྲིན་པའི་འཁོར་ལོར་གསང་བའི་རྟེན་འབྲེལ། ཉོན་མོངས་པ་ཞེ་སྡང་སྐྱེ་བ་ནང་གི་རྟེན་འབྲེལ་ལོ། །ཕྱི་རོལ་ཏུ་དགྲ་ཅིག་ཅིས་ཀྱང་འབྱུང་བ་ཕྱིའི་རྟེན་འབྲེལ་ལོ། །སྙིགས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། ཞེ་སྡང་གི་རྟོགས་པ་རྒྱུན་མི་འཆད་པར་ཁ་བརྒྱུད་པ་ནང་གི་རྟེན་འབྲེལ།

འཐབ་པ་དང༌། རྩོད་པ། འཁྲུག་པ། ཁ་མཆུ་ཁ་སྨྲ་བ་ལ་སོགས་པ་འབྱུང་བ་དང༌། རྒྱལ་འགོང་ལ་སོགས་པའི་གནོད་པ་དང༌། ནད་ཚད་ནད་ལ་སོགས་པ་འབྱུང་བ་ཕྱིའི་རྟེན་འབྲེལ་ལོ། །དེ་ལ་ཞེ་སྡང་འཕོ་བ་དང་བསྲེ་བས་ཉམས་སུ་བླངས་པས། སྤྱི་བོ་དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། གསལ་བའི་ཉམས་སྐྱེས་པ་ནང་གི་རྟེན་འབྲེལ་ལོ། །འཁྲུག་རྩོད་ལ་སོགས་པ་ཞི་བ་དང༌། ཞེ་སྡང་ལ་སོགས་པ་ལས་གྲུབ་པའི་རྫས་འབུལ་བ་དང༌། དགྲ་ལ་སོགས་པ་ཞེ་སྡང་ཅན་གྱི་འཁོར་འདུ་བ་དང༌། ལྷ་དབང་ཕྱུག་ཆེན་པོ་ལ་སོགས་པ། དཔལ་མགོན་པོ་ལྟ་བུས་སྟོང་གྲོགས་བྱེད་པ་ཕྱིའི་རྟེན་འབྲེལ་ལོ། །གསལ་བ་དེ་ཉིད་མོས་གུས་ཀྱིས་བོགས་བཏོན་ནས། ལྔ་ལྡན་གྱིས་ཉམས་སུ་བླངས་པས་ཤིན་ཏུ་དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། གསལ་སྟོང་གཉིས་སུ་མེད་པའི་ཡེ་ཤེས་མངོན་དུ་གྱུར་པ་ནང་གི་རྟེན་འབྲེལ། དགྲ་དང་ཞེ་སྡང་ཅན་ལ་སོགས་པའི་སེམས་ཅན་རྣམས་སྨིན་ཅིང་གྲོལ་བར་བྱེད་པ་དང༌། ལྷ་འདྲེ་གདུག་པ་ཅན་འདུལ་བ་དང༌། ཟིལ་གྱིས་མནན་པ་དང༌། དཔལ་ཕྱག་ན་རྡོ་རྗེ་ལ་སོགས་པ་དཔའ་བོ་རྣམས་ཀྱིས་བྱིན་གྱིས་རློབ་པ་ལ་སོགས་པ་ཕྱིའི་རྟེན་འབྲེལ་ལོ། །རྩ་དབུ་མ་ལ་གསུམ། སྙིགས་མ། དྭངས་མ། ཤིན་ཏུ་དྭངས་མའོ། །དེ་ལ་སྙིང་གི་དབུས་སུ་རྩ་ཐུང་ངུ་གསུམ་བཤིབས་ནས་ཡོད་པ་ལ། དེའི་གཡས་ཕྱོགས་སུ་རླུང་སེམས་འདུས་པས། གཏི་མུག་གི་རྟོག་པ་སྐྱེ་བས་སྙིགས་མའི་གནས་སོ། །གཡོན་པར་རླུང་སེམས་འདུས་པས། མི་རྟོག་པའི་ཉམས་སྐྱེ་བ་དྭངས་མའི་གནས། དབུ་མར་རླུང་སེམས་འདུས་པས། རྣམ་པར་མི་རྟོག་པའི་རིག་སྟོང་འཕོ་འགྱུར་མེད་པའི་ཡེ་ཤེས་སྐྱེ་བར་བྱེད་དོ། །དེ་དག་རེ་རེ་ལའང་ཕྱི་ནང་གསང་གསུམ་མོ། །སྙིང་གི་རྩ་གཡས་པ་གསང་བའི་རྟེན་འབྲེལ། ཉོན་མོངས་པ་གཏི་མུག་གི་རྟོག་པ་རང་ག་མ་སྐྱེ་བ་ནང་གི་རྟེན་འབྲེལ། བྱོལ་སོང་ལ་སོགས་པ་གཏི་མུག་ཅན་འབྱུང་བ་ཕྱིའི་རྟེན་འབྲེལ་ལོ། །དེ་ཉིད་འབྱམས་པ་སྙིགས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ།

ཉོན་མོངས་པ་གཏི་མུག་གི་རྟོག་པ་ཁ་བརྒྱུད་པ་ནང་གི་རྟེན་འབྲེལ་ལོ། །གཏི་མུག་ཅན་གྱི་དབང་དུ་ཕར་འགྲོ་བ་དང་ཀླུ་དང་ས་བདག་ལ་སོགས་པས་གནོད་པ་སྐྱེལ་བ་དང༌། ནད་དུ་མཛེ་དྲག་པོ་འབྱུང་བ་ཕྱིའི་རྟེན་འབྲེལ། དེ་ལ་གཏི་མུག་འོད་གསལ་དང་བསྲེ་བས་ཉམས་སུ་བླངས་པས། དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། མི་རྟོག་པའི་ཉམས་སྐྱེ་བ་ནང་གི་རྟེན་འབྲེལ། དེར་གཏི་མུག་གི་རྟོག་པ་ཞི་བ་དང༌། གཏི་མུག་ཅན་གྱི་སེམས་ཅན་དབང་དུ་འདུ་བ་དང༌། གཏི་མུག་ལས་གྲུབ་པའི་རྫས་འབུལ་བ་དང༌། བྱང་ཆུབ་སེམས་དཔའ་སོགས་མ་མེད་པ་ཀླུའི་རྒྱལ་པོ་རྣམས་ཀྱིས་དགོས་པ་སྒྲུབ་པ་ལ་སོགས་པ་ཕྱིའི་རྟེན་འབྲེལ་ལོ། །མི་རྟོག་པ་དེ་མོས་གུས་ཀྱིས་བོགས་བཏོན་ནས། ལྔ་ལྡན་གྱིས་ཉམས་སུ་བླངས་པས། ཤིན་ཏུ་དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། རིག་སྟོང་འཕོ་འགྱུར་མེད་པའི་ཏིང་ངེ་འཛིན་སྐྱེ་བ་ནང་གི་རྟེན་འབྲེལ། གཏི་མུག་ཅན་གྱི་སེམས་ཅན་སྨིན་གྲོལ་བྱེད་པ་དང༌། བཅོམ་ལྡན་འདས་རྡོ་རྗེ་འཇིགས་བྱེད་ལྟ་བུས་བྱིན་གྱིས་རློབ་པ་དང༌། གཏི་མུག་གི་བྲལ་འབྲས་ཀྱི་ཡོན་ཏན་དཔག་ཏུ་མེད་པ་འབྱུང་བ་ཕྱིའི་རྟེན་འབྲེལ་ལོ། །དེ་རྣམས་ཀྱིས་རྩ་གསུམ་གྱི་ཕྱི་ནང་གསང་གསུམ་གྱི་བྱུང་ཚུལ་བསྟན་པའོ། དེ་ལྟར་རྩ་གཡས་པས་ཞེ་སྡང༌། གཡོན་པས་འདོད་ཆགས། དབུས་མས་གཏི་མུག་སྐྱེ་ལ། གཙོ་ཆེ་བའི་དབང་དུ་བྱས་ན་རྩས་གཏི་མུག་གཙོ་ཆེ་བར་སྐྱེད་དོ། །ཤིན་ཏུ་དྭངས་མ་གསུམ་ངོ་སྤྲོད་པ་ནི། རྩ་གཡས་པའི་ཤིན་ཏུ་དྭངས་མའི་གནས་ནི། སྨིན་མཚམས་མི་ཤིག་པའི་འཁོར་ལོ། རྩ་འདབ་སུམ་ཅུ་སོ་གཉིས་ཀྱི་དབུས་སུ། ཆོས་འབྱུང་གྲུ་གསུམ་གྱི་དབྱིབས་སུ་ཆགས། དེའི་དབུས་ན་ཕ་ལས་ཐོབ་པའི་ཐིག་ལེ་ཡི་གེ་ཨ་དཀར་པོའི་ཚུལ་དུ་གནས་པ་ལ། ཨཱ་ལི་དཀར་པོ་ཉིས་གྱུར་གྱིས་བསྐོར་ནས་གནས། ཐིག་ལེ་དེ་འཆི་བའི་དུས་མ་གཏོགས་པར་མི་འགྱུར་བས་ན་མི་ཤིགས་པའི་འཁོར་ལོ་ཞེས་བྱའོ། །དེར་རླུང་སེམས་འདུས་པའི་དུས་སུ།

གསལ་སྟོང་གཉིས་སུ་མེད་པའི་ཏིང་ངེ་འཛིན་སྐྱེ་བས། ཤིན་ཏུ་དྭངས་མའི་གནས་ཞེས་བྱ་སྟེ། གྲུ་གསུམ་རྩའི་དྭངས་མ། ཨ་དཀར་པོ་ཐིག་ལེའི་དྭངས་མ། རྩ་དེའི་ནང་དུ་རླུང་རྒྱུ་བ་རླུང་དྭངས་མ། དྭངས་མ་གསུམ་ཚོགས་པའི་རྟེན་འབྲེལ་གྱིས། གསལ་སྟོང་གི་ཏིང་ངེ་འཛིན་སྐྱེ་བ་ལ་ཚེགས་མེད་པས། ཞེ་སྡང་འཕོ་བ་དང་བསྲེ་བ་འདི་གལ་ཆེ། དབུ་མའི་ཤིན་ཏུ་དྭངས་མ་ནི། སྙིང་ག་ཆོས་ཀྱི་འཁོར་ལོའི་དབུས་ན་རང་གི་སེམས་ཀྱི་ངོ་བོ་ཡི་གེ་ཧཱུྃ་མཐིང་ནག་ཞིག་གནས། དེའི་མཐའ་མ་ན་ཕར་ལ། ཨོཾ་ཏྲཱཾ་ཧྲཱི་ཨཱ་མཱཾ་ལཱཾ་པཱཾ་ཏཱཾ་བརྒྱད་ཀྱིས་བསྐོར་ནས་གནས། ཡི་གེ་ལྔའམ། བདུད་རྩི་ལྔའི་དྭངས་མ་ཡབ་ཀྱི་ཡི་གེ་ལྔ། འབྱུང་བ་བཞིའི་དྭངས་མ་ཡུམ་གྱི་ཡི་གེ་བཞི། དྭངས་མ་དགུ་འདུས་པའི་ཡི་གེ་དེ་དག་གི་ནང་དུ། རླུང་དང༌། བྱང་སེམས་ཀྱི་དྭངས་མ་རྒྱུ་བས། འོད་གསལ་ཟིན་པ་ལ་ཚེགས་མེད་དོ། །རྩ་གཡོན་པའི་དྭངས་མ། རྩ་དབུ་མའི་མར་སྣ་གསང་གནས་བདེ་སྐྱོང་གི་འཁོར་ལོ་རྩ་འདབ་སོ་གཉིས་ཀྱི་དབུས་སུ། རྩ་ཡི་གེ་བཾ་གྱི་རྣམ་པར་གནས། དེའི་ནང་ན། མ་ལས་ཐོབ་པའི་ཐིག་ལེ་དམར་པོ་ཡི་གེ་ཨ་ཐུང་གི་ཚུལ་དུ་གནས། ཨ་ལི་དམར་པོ་བཅུ་དྲུག་གིས་བསྐོར་ནས་གནས། དེར་རླུང་སེམས་འདུས་ན། བདེ་སྟོང་ལྷན་ཅིག་སྐྱེས་པའི་ཡེ་ཤེས་སྐྱེ་བ་ལ་ཚེགས་མེད་པས། ཤིན་ཏུ་དྭངས་མའི་གནས་ཞེས་བྱའོ། །དེ་འཆི་བའི་དུས་མ་གཏོགས་པར་མི་འགྱུར་བས་མི་ཤིགས་པའི་འཁོར་ལོ་ཞེས་བྱའོ། །ཡི་གེ་བཾ་རྩའི་དྭངས་མ། ཡི་གེ་ཨ་དམར་པོ་ཐིག་ལེའི་དྭངས་མ། དེའི་ཐོག་ཏུ་རླུང་གི་དྭངས་མ་ཟིན་པས། སྤྱི་བོ་ནས་ཐིག་ལེ་དཀར་པོ་བབ་པས། འཁོར་ལོ་བཞི་རིམ་གྱིས་བརྒྱུད་ནས། དམར་པོའི་ཐོག་ཏུ་བབ་པས་ཉི་ཟླ་གཉིས་ཐབས་ཤེས་ཀྱི་ཚུལ་དུ་འཕྲད་པས། བདེ་སྟོང་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པ་ལ་ཚེགས་མེད་དོ། །རྩ་གཡོན་པའི་རླུང་སེམས་ཀྱི་རྟེན་འབྲེལ་གྱིས་ཆགས་པའམ་བདེ་བ་སྟོབས་ཆེན་པོ་སྐྱེས་པའི་དུས་སུ།

བཟང་ངན་གྱི་རྟོག་པ་གང་སྐྱེས་ཀྱང་དེ་ཉིད་ཀྱིས་བོགས་བཏོན་ནས་ལག་ལེན་ལ་འདེབས་དགོས་ཏེ། དཔྱིད་ཀའི་དུས་སུ་ས་བོན་བཏབ་ན་མྱུ་གུ་འཕྲལ་དུ་འབྱུང་བ་དང་འདྲ་བས། ཉོན་མོངས་པ་དང་རྣམ་པར་རྟོག་པ་གང་སྐྱེས་ཀྱང༌། དྭངས་མའི་ཏིང་ངེ་འཛིན་ལྔ་ལྡན་གྱི་ཉམས་སུ་ལེན་པ་གལ་ཆེ། བཟང་རྟོག་བོགས་འདོན་བྱེད་དོ།། །། ༧༣༨༽ ༄། །རྩ་གཡོན་པ་ལ་བརྟེན་ནས་འདོད་ཆགས་དབང་དང་བསྲེ་བའི་གདམས་པ།། ན་མོ་རཏྣ་གུ་རུ། རྩ་གཡོན་པ་ལ་བརྟེན་ནས་འདོད་ཆགས་དབང་དང་བསྲེ་བ་འདི་ལ་དོན་གསུམ་སྟེ། སྙིགས་མའི་གནས་ལ་བརྟེན་ནས། ཉོན་མོངས་པ་བསྐྱེད་ཅིང་འཁྲུལ་ཚུལ་བསྟན་པ་དང༌། དེ་ཉིད་བསྲེ་བས་ཉམས་སུ་ལེན་པ་བསྟན་པ་དང༌། གནས་སྐབས་ཀྱི་ཡོན་ཏན་ནམ། མཐར་ཐུག་འབྲས་བུའི་འབྱུང་ཚུལ་བསྟན་པ་དང་གསུམ་མོ། །དང་པོ་རྩ་གཡོན་པས་འདོད་ཆགས་བསྐྱེད་པར་བྱེད་ལ། དེའི་གནས་གསུམ་པོ་རེ་རེ་ལའང༌། ཕྱི་ནང་གསང་བ་གསུམ་གསུམ་སྟེ་དགུའོ། །དང་པོ་རྩ་གཡོན་པར་རླུང་སེམས་འདུས་པས། གསང་བའི་རྟེན་འབྲེལ། དེ་ལ་བརྟེན་ནས་སེམས་ལ་ཉོན་མོངས་པ་འདོད་ཆགས་ཀྱི་རྟོག་པ་རང་ག་མ་སྐྱེས་པ་ནང་གི་རྟེན་འབྲེལ། དེ་ལ་བརྟེན་ནས་ཕྱི་རོལ་ཏུ་ཡུལ་བུད་མེད་ལ་སོགས་པ་ཆགས་པ་སྐྱེ་བའི་ཡུལ་ཞིག་ཅིས་ཀྱང་འབྱུང་ཞིང༌། དགའ་བ་དང༌། དགོད་པ་དང༌། རྩེད་འཇོ་བདེ་བའི་བྱེ་བྲག་འདོད་ཆགས་ཀྱི་རྣམ་འགྱུར་དཔག་ཏུ་མེད་པ་འབྱུང་བ་ཕྱིའི་རྟེན་འབྲེལ་ལོ། །རྟོག་པ་དེ་ཉིད་ནར་ལོན་པའམ། སྟོབས་སུ་གྱུར་པས། སྙིགས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། འདོད་ཆགས་ཀྱི་རྟོག་པ་ཁ་བརྒྱུད་ནས་མས་བུ་ཁྲིད་ཀྱི་ཚུལ་དུ་འབྱུང་བ་ནང་གི་རྟེན་འབྲེལ། དེ་ལ་བརྟེན་ནས་ཐིག་ལེ་འཛག་ཅིང༌། མདོག་སྔོ་སྐྱ་རོ་ལངས་ཀྱི་མདོག་ལྟ་བུ་འགྱུར་བའམ། ཡུལ་བུད་མེད་ལ་སོགས་པའི་དབང་དུ་འགྱུར་བ་དང༌། ཐ་ནའང་སྐུར་པ་འབྱུང་ཞིང༌། བསེན་མོའམ་མོ་གདོན་གྱི་གནོད་པ་འབྱུང་ཞིང༌།

གྲང་བའི་ནད་དྲག་པོ་འོང་བ་ཕྱིའི་རྟེན་འབྲེལ་ལོ། །མཐར་ཡི་དྭགས་ལ་སོགས་པའི་གནས་སུ་སྐྱེ་ཞིང༌། སྡུག་བསྔལ་དཔག་ཏུ་མེད་པ་ཉམས་སུ་མྱོང་བར་འགྱུར་རོ། །གཉིས་པ་རྩ་གཡོན་པ་སྤྲུལ་སྐུར་ཡེ་གདོད་མ་ཉིད་ནས་གནས་པ་དེ་ངོ་སྤྲད་ནས་ཉམས་སུ་ལེན་པ་ལ་གཉིས་ཏེ། ཆགས་ལམ་དང༌། གྲོལ་ལམ་མོ། །དང་པོ་ནི་འདིར་མི་སྟོན། གཉིས་པ་གྲོལ་ལམ་དོན་ལྔ་སྟེ། ལུས་ཀྱི་འཁྲུལ་འཁོར། དུས་ཀྱི་གནད། དྭངས་མ་ངོས་བཟུང་བ། སྙིགས་མའི་སྐྱོན་བསྟན་པ། ཉམས་སུ་བླང་བའི་ས་མཚམས་བསྟན་པའོ། །དང་པོ་ནི་འདོད་ཆགས་ཇི་ལྟར་སྐྱེ་བའི་འཁྲུལ་འཁོར་དེ་མ་ཞིག་པར་བསྒོམས་པས། རླུང་སེམས་ཀྱི་རྟེན་འབྲེལ་མི་འཆུག་པའི་དགོས་པའོ། །གཉིས་པ་དུས་ནི་ཡལ་ཤོར་ཉམས་གསུམ་གྱི་དབང་དུ་མ་སོང་བ་སྟེ། འདི་ལ་གསུམ། ཡལ་བ་དང༌། ཤོར་བ་དང༌། ཉམས་པའོ། །དང་པོ་ཡལ་བ་ནི། འདོད་ཆགས་ཀྱི་རྟོག་པ་ཐོལ་གྱིས་སྐྱེས་པ་དེ། དྲན་པས་མ་ཟིན་པས། དེའི་སྟོབས་ཡལ་བའོ། །ཡལ་ན་བསྒོམས་ཀྱང་ཡོན་ཏན་འབྱུང་བ་དཀའ་སྟེ། དཔེར་ན་དགྲ་ཤོར་རྟིང་ལ་ར་མདའ་བྱས་ཀྱང་མི་སླེབས་པ་ལྟ་བུའོ། །གཉིས་པ་ཤོར་བ་ནི། རྣམ་རྟོག་ཁ་བརྒྱུད་ལ་ཤོར་བས། རླུང་སེམས་ནང་དུ་མི་གནས་པར་ཡུལ་གྱི་རྗེས་སུ་ཤེས་པ་ཕྱིར་འབྲངས་པས། སྙིགས་མའི་སྟོབས་སུ་གྱུར་ན། ཡོན་ཏན་མི་བསྐྱེད་པར་སྐྱོན་བསྐྱེད་པར་བྱེད་དེ། དཔེར་ན་བདུད་རྩིའི་བུམ་པར་དུག་བླུགས་པ་ལྟ་བུའོ། །གསུམ་པ་ཉམས་པ་ནི། ཁམས་བྱང་ཆུབ་སེམས་ཀྱི་ཐིག་ལེ་ཉམས་པ་སྟེ། ཡུལ་ལ་རྟོག་པ་ཕྱིར་འཕྲོས་པས། བརྟེན་པ་ཐིག་ལེ་ཁ་བརྒྱུད་ནས། རྟེན་ཐིག་ལེ་ཉམས་ན། ཡོན་ཏན་སྐྱེ་བའི་རྒྱུ་མེད། དཔེར་ན་བྲག་སྐམ་ལ་ཆུ་མི་འབབ་པ་ལྟ་བུའོ། །དེས་ན་ཡལ་ཤོར་ཉམས་གསུམ་གྱི་དབང་དུ་མ་སོང་བར༌། རྟོགས་པ་ནར་ལོན་པའི་དུས་ཀྱི་ཚད་དོ། །གསུམ་པ་དྭངས་མ་ངོས་བཟུང་བ་ནི། བདེ་བ་ཡོན་ཏན་གྱི་འབྱུང་གནས་ཞེས་གསུངས་ཏེ། ཕྱི་རོལ་གྱི་ཡུལ་རྐྱེན་ནམ། གཏུམ་མོ་ལ་སོགས་པ་བསྒོམས་པས།

བདེ་བའམ་ཆགས་པའི་སྟོབས་ཐལ་གྱིས་སྐྱེས་པ་དེ་ཡོད་པ་མི་སྤང༌། དེ་བས་གཞན་པའི་བདེ་བ་མི་བཙལ། སྟེང་དུ་གནམ་རྡིབ། འོག་ཏུ་མཚོ་བརྡོལ་ཡང་ཇི་ལྟར་སྐྱེས་པའི་བདེ་བ་དེ་ཉིད་ལ་མཉམ་པར་བཞག དེའང་བདེ་བའི་ངོ་བོ་སྟོང་གསལ་གྱི་ཆ་མ་དོར་བ། ངོ་བོ་བདེ་བས་སྡུག་བསྔལ་མཐའ་དག་ལས་གྲོལ་བ། རྣམ་པ་གསལ་བས་ཉམས་སུ་མྱོང་བ། རང་བཞིན་མི་རྟོག་པས་གཟུང་འཛིན་ཐམས་ཅད་ལས་གྲོལ་བའི་ཏིང་ངེ་འཛིན། དྭངས་མ་གསུམ་གྱི་གནད་ཀྱིས་སྐྱེ་བར་འགྱུར་རོ། །དེ་ངོས་བཟུང་ཞིང་ནང་དུ་མཉམ་པར་བཞག་པས་བརྟེན་པ་ཐིག་ལེ་ནང་དུ་གནས་ནས། རྟེན་ཐིག་ལེ་བདེ་བའི་སྟོབས་རྒྱས་པས། ཡོན་ཏན་ཕུན་སུམ་ཚོགས་པ་སྐྱེ་བ་ལ་ཚེགས་མེད་དེ། བྱང་ཆུབ་སེམས་དཔའ་དགའ་བྱེད་དང༌། བླ་མ་ཞུ་ཡས་ལ་སོགས་པའི་གཏམ་རྒྱུད་རྣམས་སུ་གསལ་ལོ། །བཞི་པ་སྙིགས་མའི་སྐྱོན་བསྟན་པ་ནི། རྣམ་རྟོག་སྡུག་བསྔལ་གྱི་འཁོར་ལོ། ཞེས་གསུངས་ཏེ། རྩ་རླུང་གི་རྟེན་འབྲེལ་ལ་བརྟེན་ནས། ནང་དུ་བདེ་བའི་སྟོབས་རྒྱས་པའི་དུས་སུ། ནང་དུ་མཉམ་པར་མ་བཞག་པར། རྣམ་པར་རྟོག་པ་ཁ་བརྒྱུད་པའམ། ཉོན་མོངས་པ་གཞན་གྱིས་བར་བཅད་ན། ཉེས་པའི་སྐྱོན་དཔག་ཏུ་མེད་པ་བསྐྱེད་པར་བྱེད་དེ། འདོད་ཆགས་ཀྱི་རྟོག་པ་ཁ་བརྒྱུད་ན། ཚུལ་ཁྲིམས་མི་ཐུབ་པ་དང༌། ཡུལ་བུད་མེད་ལ་སོགས་འདོད་ཆགས་ཅན་གྱི་དབང་དུ་འགྲོ་བ་དང༌། ཆུང་ཡང་སྐུར་པ་ལ་སོགས་པ་འབྱུང་ཞིང༌། བདེ་བ་དེ་ཉིད་ཞེ་སྡང་གིས་བར་དུ་གཅོད་པ། རྩ་རླུང་གི་བྱེད་པས་སྐྱེ་བར་དཀའ་ནའང༌། གནས་སྐབས་ཀྱི་རྐྱེན་ལ་བརྟེན་ནས་ཞེ་སྡང་སྐྱེས་པར་གྱུར་ན། ཁ་མཆུ་ཁ་སྨྲ་དང༌། འཁྲུག་རྩོད་ལ་སོགས་པ་འབྱུང་ཞིང༌། མཐར་ཡང་གྲིར་འཆི་བར་འགྱུར་རོ། །གཏི་མུག་གིས་བར་བཅད་ནའང༌། ཤེས་རབ་ཆུང་ཞིང༌། བློ་རྨོངས་པ་དང༌། མཛེ་ནད་ལ་སོགས་པ་འབྱུང་ཞིང༌། གཏི་མུག་ཅན་གྱི་དབང་དུ་འགྲོ་བ་དང༌། གཞན་ཡང་ང་རྒྱལ་དང༌། ཕྲག་དོག་ལ་སོགས་གང་གིས་བར་བཅད་ནའང༌། དེ་དང་དེའི་ལག་རྗེས་མ་འདྲེས་པར་སོ་སོར་འབྱུང་ཞིང༌།

ཕྱི་ནང་གསང་གསུམ་གྱི་རྟེན་འབྲེལ་འགྲིག་ཚུལ་ལ་བརྟེན་ནས། གནས་སྐབས་མཐར་ཐུག་ཏུ་སྐྱོན་བསྐྱེད་ཅིང༌། འཁོར་བའི་སྡུག་བསྔལ་འབའ་ཞིག་ཉམས་སུ་མྱོང་བར་བྱེད་པས། རྒྱུའི་དུས་སུ་ཉོན་མོངས་པའི་དྲི་མས་མ་གོས་པར་བྱའོ། །ལྔ་པ་སྙིགས་མ་ལམ་དུ་བྱེད་པ་ནི། ཉམས་སུ་བླང་པའི་ཐབས་ལ་མཁས་པར་བྱའོ། །ཞེས་གསུངས་པས། གོང་གི་ཏིང་ངེ་འཛིན་དེ་ཉོན་མོངས་པའི་དྲི་མས་མ་གོས་པར་གཞན་གྱིས་བར་མ་བཅད་པའམ། རྣམ་རྟོག་ཁ་བརྒྱུད་ན་ལམ་དུ་བྱེད་པ་ནི། འཁྲུལ་འཁོར་མ་ཞིག་པར་ཉོན་མོངས་པ་དེ་ལམ་དུ་བཏང་སྟེ། དུས་ཉོན་མོངས་པ་ནམ་སྐྱེས་པའི་དུས། ཐབས་ལུས་ངག་ཡིད་གསུམ་གཅིག་ཏུ་དྲིལ་ནས་ཐེངས་པའི་ཚད། ཉོན་མོངས་པ་ཞི་ནས་ཉོན་མོངས་པའི་ཟུག་དེ་བདེ་བར་གྱུར་པའོ། །དེ་ནས་བྱང་ཆུབ་མཆོག་ཏུ་སེམས་བསྐྱེད་པས། རྩ་རླུང་ཐིག་ལེ་ཐམས་ཅད་བྱང་ཆུབ་སེམས་ཀྱི་རྩ་རླུང་ཐིག་ལེར་འགྱུར་བས། ལུས་དང་སྣང་བ་ཐམས་ཅད་བྱང་ཆུབ་སེམས་ཀྱི་དཀྱིལ་འཁོར་འབའ་ཞིག་ཏུ་འཆར་བ་ཡིན་གསུང༌། དེ་ལས་བསྐྱེད་པའི་འདོད་པའི་ལྷ་མཚན་ཉིད་དང་ལྡན་པ། རྒྱན་ཆ་ལུགས་མ་ཚང་བ་མེད་པ། ཤིན་ཏུ་གསལ་བར་བསྒོམས་པས། རྒྱན་ཆ་ལུགས་ཐམས་ཅད་འབྲས་བུའི་དུས་སུ། ཕྲིན་ལས་སུ་འགྲུབ་པ་ཡིན་གསུང༌། དེ་ནས་སྙིང་གི་དབུས་སུ་བླ་མ་དམ་པ་ཆོས་ཀྱི་སྐུ་རྡོ་རྗེ་འཆང་དུ་བསྒོམས་པས། རིགས་མི་འགྱུར་བ་ཡིན། ཕྱག་རྒྱ་ཆེན་པོ་བསྒོམས་པས་འཁོར་འདས་ཐམས་ཅད་དབང་དུ་འདུ་བ་ཡིན། བསྔོ་བ་བྱས་པས་མི་ཟད་པ་རྒྱན་གྱི་འཁོར་ལོ་འབྱུང་བ་ཡིན་གསུང༌། གསུམ་པ་འབྲས་བུ་ལ་གཉིས། གནས་སྐབས་ཀྱི་ཡོན་ཏན་དང༌། མཐར་ཐུག་གི་འབྲས་བུ། དང་པོ་ནི་དེ་ལྟར་ཉམས་སུ་བླངས་ཤིང་གནད་དུ་སྣུན་པས། དྭངས་མའི་གནས་སུ་ཕྱི་ནང་གསང་གསུམ་གྱི་རྟེན་འབྲེལ་འགྲིག་པ་དང༌། དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། བདེ་བའི་ཉམས་བཟང་པོ་ལུས་ལ་ཚེར་མ་ཟུག་པ་ཚུན་ཆད་བདེ་བར་འཆར་བའི་སྟོབས་སྐྱེ་བ་ནང་གི་རྟེན་འབྲེལ།

དེ་ལ་བརྟེན་ནས་སྐུར་པ་ལ་སོགས་པ་ཞི་བ་དང༌། ཚེ་རིང་བ་དང༌། ནད་མེད་པ་དང༌། བཀྲ་ཤིས་བདེ་ལེགས་དཔག་ཏུ་མེད་པ་འབྱུང་བ་དང༌། ལྷ་མོ་ཀླུ་མོ་ལ་སོགས་པས་རང་གི་དགོས་པ་སྒྲུབ་པ་དང༌། འདོད་ཆགས་ལས་གྲུབ་པའི་རྫས་འབུལ་བ་དང༌། འདོད་ཆགས་ཅན་གྱི་འཁོར་འདུ་བ་ལ་སོགས་པ་འབྱུང་བ་ཕྱིའི་རྟེན་འབྲེལ་ལོ། །གཉིས་པ་དེ་ལྟ་བུའི་དྭངས་མའི་ཏིང་ངེ་འཛིན་ལ་མཉམ་པར་བཞག་ཅིང༌། ལྔ་ལྡན་གྱི་ཁྱད་པར་དུ་བྱས་ནས་མཽས་གུས་ཀྱིས་བོགས་བཏོན་པས། ཤིན་ཏུ་དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། བདེ་སྟོང་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་པ་ནང་གི་རྟེན་འབྲེལ། སངས་རྒྱས་ཀྱི་བསྟན་པ་ལ་བྱ་བ་རླབས་པོ་ཆེ་བྱེད་པ་དང༌། སེམས་ཅན་མང་པོའི་དོན་བྱེད་པ་དང༌། རྡོ་རྗེ་རྣལ་འབྱོར་མ་ལྟ་བུའི་ཡེ་ཤེས་ཀྱི་ཌཱ་ཀི་མས་དངོས་གྲུབ་སྟེར་བ་དང༌། བྱང་ཆུབ་ཀྱི་སེམས་ལས་གྲུབ་པའི་རྫས་འབུལ་བ་དང༌། འདོད་ཆགས་ཅན་གྱི་སེམས་ཅན་སྨིན་གྲོལ་དུ་བྱེད་པ་ཕྱིའི་རྟེན་འབྲེལ། མཐར་ཐུག་བཅོམ་ལྡན་འདས་འདོད་ཆགས་རྡོ་རྗེའི་ངོ་བོར་འཚང་རྒྱའོ། །འདོད་ཆགས་དབང་དང་བསྲེ་བའི་མན་ངག་གོ།། །། 

༧༣༩༽ ༄། །རྩ་གཡས་པ་ལ་བརྟེན་ནས་ཞེ་སྡང་འཕོ་བ་དང་བསྲེ་བའི་གདམས་པ།། ན་མོ་རཏྣ་གུ་རུ། །རྩ་གཡས་པ་ལ་བརྟེན་ནས་ཞེ་སྡང་འཕོ་བ་དང་བསྲེ་བ་འདི་ལ་གསུམ་སྟེ། སྙིགས་མའི་གནས་ལ་བརྟེན་ནས་ཉོན་མོངས་པ་བསྐྱེད་ཅིང་འཁྲུལ་ཚུལ་དང༌། དེ་ཉིད་བསྲེ་བས་ཉམས་སུ་བླང་བའི་རིམ་པ་དང༌། གནས་སྐབས་ཀྱི་ཡོན་ཏན་ནམ། མཐར་ཐུག་འབྲས་བུའི་བྱུང་ཚུལ་བསྟན་པའོ། །དེ་ལ་དང་པོ་རྩ་གཡས་པས་ཞེ་སྡང་སྐྱེད་པར་བྱེད་ལ། དེའི་གནས་གསུམ་པོ་རེ་རེ་ལའང་ཕྱི་ནང་གསང་བ་གསུམ་གསུམ་སྟེ་དགུའོ། །དེ་ལ་དང་པོ་གཡས་པར་རླུང་སེམས་འདུས་པ་གསང་བའི་རྟེན་འབྲེལ། ཉོན་མོངས་པ་ཞེ་སྡང་གིས་རྣམ་པར་རྟོག་པ་འཁོར་བ་དང༌། ཚིག་པ་ཟ་བ་ལ་སོགས་པ་འབྱུང་བ་ནང་གི་རྟེན་འབྲེལ། ཕྱི་རོལ་ཏུ་གནོད་པ་སྐྱེལ་བའི་དགྲ་ཞིག་ཅིས་ཀྱང་འབྱུང་བ་ཕྱིའི་རྟེན་འབྲེལ། རྟོག་པ་དེ་ཉིད་ནར་ལོན་པའམ་སྟོབས་སུ་གྱུར་པས། སྙིགས་མའི་སྟོབས་སུ་རླུང་སེམས་འདུས་པ་གསང་བའི་རྟེན་འབྲེལ། ཞེ་སྡང་གི་རྟོག་པ་རྒྱུན་མི་འཆད་པར་འབྱུང་བ་ནང་གི་རྟེན་འབྲེལ། འཐབ་པ་དང༌། རྩོད་པ་དང། འཁྲུག་པ་དང༌། ཁ་མཆུ་ཁ་སྨྲས་ལ་སོགས་པ་འབྱུང་བ་དང། བཙན་དང༌། རྒྱལ་འགོང་ལ་སོགས་པས་གནོད་པ་སྐྱེལ་བ་དང༌། ཚད་ནད་དང་གཟེར་ལ་སོགས་པ་འབྱུང་ཞིང༌། ཚེ་ཐུང་བ་དང༌། བཀྲ་མི་ཤིས་པ་ལ་སོགས་པ་འབྱུང་བ་ཕྱིའི་རྟེན་འབྲེལ། མཐར་དམྱལ་བའི་གནས་སུ་སྐྱེ་ཞིང༌། སྡུག་བསྔལ་ཉམས་སུ་མྱོང་བར་འགྱུར་རོ། །གཉིས་པ་རྩ་གཡས་པ་ལོངས་སྤྱོད་རྫོགས་པའི་སྐུ་རུ་ཡེ་གདོད་མ་ནས་གནས་པ་དེ་ངོ་སྤྲད་ནས་ལམ་ཉམས་སུ་ལེན་པ་ལ་གཉིས་ཏེ། སྐད་ཅིག་མའི་བསམ་པ་འཕོ་བ་དང༌། རྣམ་པར་སྨིན་པའི་ལུས་འཕོ་བའོ། །དང་པོ་ལ་ལྔ་སྟེ། དུས་དང༌། འཁྲུལ་འཁོར། འབྱུང་བའི་ལུས་གནད། རྣམ་རྟོག་གི་ལུས་གནད། འཕོ་བ་དངོས་སོ། །དང་པོ་ནི། ཉོན་མོངས་པའི་རྟོག་པ་ནམ་སྐྱེས་པའི་དུས་དེ་ཉིད་དོ། །གཉིས་པ་ནི། ཉོན་མོངས་པའི་རྟོག་པ་སྐྱེས་པའི་འཁྲུལ་འཁོར་དེ་ཉིད་མ་ཞིག་པའམ།

ཞིག་ན་རྩ་གཡས་པའི་འཁྲུལ་འཁོར་གང་ཡང་རུང་བ་ཞིག་བྱའོ། །གསུམ་པ་ནི་སྨིན་ཕྲག་སྡུད་པའོ། །བཞི་པ་ནི། ཉོན་མོངས་པ་ཞེ་སྡང་གི་རྟོག་པ་སྐྱེས་པ་དེའི་སྟོབས་མ་ཤོར་བར་དར་ཅིག་བསྒོམ་པའོ། །འཕོ་བ་དངོས་ལ་ལྔ། སྙིང་རྗེར་འཕོ་བ། བླ་མར་འཕོ་བ། མོས་གུས་སུ་འཕོ་བ། བསྐྱེད་རིམ་དུ་འཕོ་བ། ཕྱག་རྒྱ་ཆེན་པོར་འཕོ་བའོ། །དང་པོ་ནི། ཞེ་སྡང་སྐྱེས་པའི་ཡུལ་ལ། སྙིང་རྗེ་དྲག་པོ་བསྒོམས་པས། ཞེ་སྡང་དེའི་རྩ་རླུང་གི་རྟེན་འབྲེལ་གྱིས་གསལ་བའི་སྟོབས་ཆེན་པོ་སྐྱེས་ཏེ། སྙིང་རྗེར་འཕོ་བས། དགྲ་དབང་དུ་འདུ་བ་བླ་མ་རྩྭ་རི་བ་ལྟ་བུའོ།་་་་་བླ་མ་ཆོས་སྡིང་པ་དེ། རྩྭ་རི་ནས་ཚུར་བྱོན་པའི་དུས་སུ། དམིགས་པ་ཆུང་བ་ལ་བསྐོས་པས། ཆེ་བའི་རེས་ཤིག་བཀའ་བཀྱོན་བཏང་བས། ཁོང་དེ་ལ་ཞེ་སྡང་སྐྱེས་ཏེ། དེའི་རྗེས་ལ་མར་མེ་ཕུག་ཏུ་སྙིང་རྗེ་བསྒོམས་པས། དམིགས་པ་བ་ན་ནས། ཆོས་རྗེ་ལ་ཞུས་པས། ཆོས་སྡིངས་པ་ལ་སྙིང་རྗེ་གློད་གསུང་ནས། གློད་པས་ཕན་པ་ལྟ་བུའོ། །གཉིས་པ་བླ་མར་འཕོ་བ་ནི་ཞེ་སྡང་སྐད་ཅིག་མ་དེ་ལ། བླ་མ་སྨིན་མཚམས་སུ་བསྒོམས་པས་ཞེ་སྡང་གི་གསལ་བ་དེ་བླ་མར་འཕོས་པས་བླ་མ་ཤིན་ཏུ་གསལ་པོ་འབྱུང་སྟེ། སྐད་ཅིག་ལ་བསམ་པའི་རང་གཟུགས་ཡིན་པས། བླ་མའི་སྐུ་གསུང་ཐུགས་ཀྱི་ཡོན་ཏན་རང་གི་རྒྱུད་ལ་སྨིན་པ་ལ་ཚེགས་མེད་དོ། །གསུམ་པ་མོས་གུས་སུ་འཕོ་བ་ནི། ཞེ་སྡང་སྐྱེས་པའི་སྐད་ཅིག་མ་ལ། བླ་མའི་མོས་གུས་ལ་ནན་ཏན་བྱས་པས། མོས་གུས་ཐུན་མོང་མ་ཡིན་པ་རྒྱུད་ལ་སྐྱེ་བ་ལ་ཚེགས་མེད་དེ། དཔལ་ནཱ་རོ་པས་དཀའ་བ་བཅུ་གཉིས་སྤྱད་པའི་དུས་སུ། རང་གི་ལུས་ལ་ལུས་སུ་མ་བཟུང༌། ཞེ་སྡང་ལ་ཞེ་སྡང་དུ་མ་བཟུང༌། ཞེ་སྡང་སྐྱེས་པའི་ཡུལ་ལ་ཡུལ་དུ་མ་བཟུང་བར། བླ་མའི་གསུང་ལ་ནན་ཏན་བྱས་པས། མཆོག་གི་དངོས་གྲུབ་ཐོབ་པ་ལྟ་བུའོ། །བཞི་པ་བསྐྱེད་རིམ་དུ་འཕོ་བ་ནི། ཞེ་སྡང་སྐྱེས་པའི་སྐད་ཅིག་མ་ལ་ཡི་དམ་གྱི་ལྷ་བསྒོམ་པས།

ཞེ་སྡང་གི་གསལ་བ་དེ་བསྐྱེད་རིམ་དུ་འཕོ་ནས་བསྐྱེད་རིམ་ཤིན་ཏུ་གསལ་བ་འབྱུང་ཏེ། དེས་ལྷ་འདྲེ་གདུག་པ་ཅན་རྣམས་ཐུལ་བ་དང༌། སྨྱོན་པ་ལ་སོགས་པ་རྣམས་ཐུལ་བའི་མཐུ་ནུས་པ་ཐོགས་པ་མེད་པ་འབྱུང་ཞིང༌། དྲག་པོའི་ཕྲིན་ལས་ཐམས་ཅད་འགྲུབ་པར་འགྱུར་རོ། །ཞོགས་པ་རྡོ་རྗེ་བླ་མ་ལྟ་བུའོ། །ལྔ་པ་ཕྱག་རྒྱ་ཆེན་པོར་འཕོ་བ་ནི། ཞེ་སྡང་སྐྱེས་པའི་སྐད་ཅིག་མ་ལ། ཕྱག་རྒྱ་ཆེན་པོ་བསྒོམས་པས་ཞེ་སྡང་གི་གསལ་བ་དེ་ཕྱག་རྒྱ་ཆེན་པོར་འཕོས་པས། གསལ་སྟོང་གཉིས་སུ་མེད་པའི་ཏིང་ངེ་འཛིན་རྒྱུད་ལ་སྐྱེ་བ་ལ་ཚེགས་མེད་དོ།་་་་་བླ་མ་བྲག་མཁར་བ་ལ། རླུང་ལོག་བྱུང་ནས་དམིགས་པ་ལ་སོགས་པ་ཅི་བསྒོམས་ཀྱང་མ་ཕན་ནས། རེས་ཤིག་ཆོས་རྗེའི་ཞལ་ནས། ཁྱོད་རང་མཚམས་ཆོད། རྐྱེན་ཅི་བྱུང་ཡང་མཚམས་མ་གྲོལ་གསུང་ནས་མཚམས་བྱས་པས། ཆོས་རྗེས་ཞག་འགའ་ན་ཉེ་གནས་བཏང་ནས། བྲག་མགར་བ་ལ་རྡོ་ཆར་ཕོབ། ཁ་ངན་བོས་གསུང་ནས་དེ་ལྟར་བྱས་པས། ཁོང་དེ་ལ་ཞེ་སྡང་དྲག་པོ་སྐྱེས་ནས། འཐབ་མོ་བྱ་དགོས་སྙམ་ནས་ཕྱིར་དོན་ཚད་ཙམ་ན། ཆོས་རྗེའི་གསུང་དྲན་པས། དེ་རང་དུ་ཕྱག་རྒྱ་ཆེན་པོ་བསྒོམས་པས། དེ་ཉིད་དུ་སྒོམ་རོ་གཅིག་རྟོགས་པ་ལྟ་བུའོ། །མདོར་ན་དགེ་སྦྱོར་གང་དང་བསྲེས་ཀྱང་གསལ་བའི་སྟོབས་ཆེན་པོ་སྐྱེ་སྟེ། གཡས་པ་གསལ་བ་བསྐྱེད་པའི་རྩ་དེའི་ནང་ན། ཕ་ལས་ཐོབ་པའི་ཐིག་ལེ་དཀར་པོ་གནས་པའི་ཐོག་ཏུ་རླུང་སེམས་འདུས་པས་བོགས་ཆེན་པོ་འབྱུང་བ་ལ་ཚེགས་མེད་པ་ཡིན་གསུང༌། གཉིས་པ་རྣམ་པར་སྨིན་པའི་ལུས་འཕོ་བ་ནི་ལོགས་སུ་གསལ། གསུམ་པ་གནས་སྐབས་ཀྱི་ཡོན་ཏན་དང་མཐར་ཐུག་གི་འབྲས་བུའི་འབྱུང་ཚུལ་ནི། གོང་ལྟར་ཉམས་སུ་བླངས་པས། དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། གསལ་བའི་ཏིང་ངེ་འཛིན་བཟང་པོ་སྐྱེ་བ་ནང་གི་རྟེན་འབྲེལ། འཁྲུག་རྩོད་ལ་སོགས་པ་ཞི་བ་དང༌། ཞེ་སྡང་ལས་གྲུབ་པའི་རྫས་འབུལ་བ་དང༌། མཐུ་ནུས་ཐོགས་པ་མེད་པ་དང༌།

དགྲའམ་ཞེ་སྡང་ཅན་གྱི་འཁོར་འདུ་བ་དང༌། ལྷ་དབང་ཕྱུག་ཆེན་པོའམ། མ་མགོན་ལྟ་བུས་སྟོངས་གྲོགས་བྱེད་པ་ཕྱིའི་རྟེན་འབྲེལ། གསལ་བའི་རྟེན་འབྲེལ་ཏིང་ངེ་འཛིན་དེ་ཉིད་མོས་གུས་ཀྱིས་བོགས་བཏོན་ནས། ལྔ་ལྡན་གྱི་ཁྱད་པར་དུ་བྱས་པས། ཤིན་ཏུ་དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། གསལ་སྟོང་གཉིས་སུ་མེད་པའི་ཡེ་ཤེས་མངོན་དུ་གྱུར་པ་ནང་གི་རྟེན་འབྲེལ། དགྲའམ་ཞེ་སྡང་ཅན་གྱི་སེམས་ཅན་སྨིན་གྲོལ་དུ་བྱེད་པ་དང༌། རྫུ་འཕྲུལ་ཡ་མ་ཟུང་དཔག་ཏུ་མེད་པ་སྟོན་ནུས་པ་དང༌། མངོན་པར་ཤེས་པ་འཆར་བ་དང༌། དགྲ་འདྲེ་གདུག་པ་ཅན་རྣམས་འདུལ་ཞིང་ཟིལ་གྱིས་གནོན་པ་དང༌། དཔལ་ཕྱག་ན་རྡོ་རྗེ་ལ་སོགས་པའི་དཔའ་བོ་རྣམས་ཀྱིས་བྱིན་གྱིས་རློབས་པ་ལ་སོགས་པ་འབྱུང་བ་ཕྱིའི་རྟེན་འབྲེལ། མཐར་ཐུག་ཞེ་སྡང་རྡོ་རྗེ་ངོ་བོར་འཚང་རྒྱའོ།་་་་་གཞན་ཡང་དེ་དག་གི་ཉམས་ལེན་རྣམས་ཆོས་རྗེ་རིན་པོ་ཆེ་དང༌། ཞང་རིན་པོ་ཆེ་དང༌། ལོ་རོ་ཆུས་ཁྱེར་བ་ལ་སོགས་པའི་གཏམ་རྒྱུད་རྣམས་སུ་གསལ་ཞིང༌། རྒྱས་པར་རྒྱབ་ཆོས་སུ་ཤེས་པར་བྱའོ། །རྩ་གཡས་པ་ལ་བརྟེན་ནས་ཞེ་སྡང་འཕོ་བ་དང་བསྲེ་བའི་མན་ངག་རྫོགས་སོ།། །། ༧༤༠༽ ༄། །རྩ་དབུ་མ་ལ་བརྟེན་ནས་གཏི་མུག་འོད་གསལ་དང་བསྲེ་བའི་གདམས་པ།། ན་མོ་གུ་རུ། གསུམ་པ་རྩ་དབུ་མ་ལ་བརྟེན་ནས་གཏི་མུག་གཉིད་འོད་གསལ་དང་བསྲེ་བ་འདི་ལའང་གསུམ། སྙིགས་མའི་གནས་ལ་བརྟེན་ནས་ཉོན་མོངས་པ་བསྐྱེད་ཅིང་འཁྲུལ་ཚུལ་དང༌། དེ་ཉིད་བསྲེ་བས་ཉམས་སུ་བླང་བའི་རིམ་པ་དང༌། གནས་སྐབས་ཀྱི་ཡོན་ཏན་ནམ། མཐར་ཐུག་གི་འབྲས་བུའི་འབྱུང་ཚུལ་བསྟན་པའོ། །དེ་ལ་དང་པོ་རྩ་དབུ་མས་གཏི་མུག་བསྐྱེད་ལ། དེའི་གནས་གསུམ་པོ་རེ་རེ་ལའང་ཕྱི་ནང་གསང་བ་གསུམ་གསུམ་སྟེ་དགུའོ། །དེ་ལ་རྩ་དབུ་མར་རླུང་སེམས་འདུས་པ་གསང་བའི་རྟེན་འབྲེལ། གཏི་མུག་གི་རྣམ་པར་རྟོག་པ་སྐྱེ་ཞིང༌། ཁམས་མི་བདེ་བ། ཤེས་པ་མི་གསལ་བ་ལ་སོགས་པ་འབྱུང་བ་ནང་གི་རྟེན་འབྲེལ།

བྱོལ་སོང་ལ་སོགས་པ་གཏི་མུག་ལས་གྲུབ་པའི་རྫས་ཀྱི་དངོས་པོ་རྣམས་འབྱུང་ཞིང༌། མི་མཐུན་པའི་ཕྱོགས་འབའ་ཞིག་འབྱུང་བ་ཕྱིའི་རྟེན་འབྲེལ། དེ་ཉིད་སྟོབས་རྒྱས་པ་སྙིགས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། ཉོན་མོངས་པ་གཏི་མུག་གི་རྟོག་པ་ཁ་བརྒྱུད་དུ་འབྱུང་ཞིང་ཤེས་པ་རྨུགས་པ་དང༌། གཉིད་ཆེ་བ་ལ་སོགས་པ་འབྱུང་བ་ནང་གི་རྟེན་འབྲེལ། ཤེས་རབ་ཆུང་བ་དང༌། དབང་པོ་མི་གསལ་བ་དང༌། གཏི་མུག་ཅན་གྱི་དབང་དུ་འགྲོ་བ་དང༌། ཀླུ་དང་ས་བདག་ལ་སོགས་ཀྱིས་གནོད་པ་སྐྱེལ་བ་དང༌། མཛེ་ནད་དྲག་པོ་འབྱུང་བ་ཕྱིའི་རྟེན་འབྲེལ། མཐར་བྱོལ་སོང་གི་སྐྱེ་གནས་སུ་སྐྱེ་ཞིང་སྡུག་བསྔལ་དཔག་ཏུ་མེད་པ་ཉམས་སུ་མྱོང་བར་འགྱུར་རོ། །གཉིས་པ་དེ་ཉིད་བསྲེ་བས་ཉམས་སུ་བླང་བའི་རིམ་པ་ནི། རྩ་དབུ་མ་ཆོས་ཀྱི་སྐུར་ཡེ་གདོད་མ་ནས་གནས་པ་དེ་ངོ་སྤྲད་ནས་ལམ་ཉམས་སུ་བླང་བའི་རིམ་པ་ལ་གཉིས་སྟེ། སྔོན་འགྲོ་དང་དངོས་གཞིའོ། །དང་པོ་ལ་གསུམ། རྫས་དང༌། དགེ་སྦྱོར་དང༌། སྤྱོད་ལམ་གྱི་སྔོན་འགྲོའོ། །དང་པོ་ནི། ཚིལ་ཆེན་གྱི་མར་མེ་གཏམ། མི་ཤས་བརྒྱན་པའི་གཏོར་མ་བཤམས། གཉིས་པ་ནི། གཏུམ་མོའམ། ཐིག་ལེའི་ཁྲིད་བསྒོམ། གསུམ་པ་ནི། རབ་ཞག་བདུན། འབྲིང་ལྔ། ཐ་མ་ཞག་གསུམ་གཉིད་བཅག དུས་གནད་གཞན་དང་མཐུན། གཉིས་པ་དངོས་གཞི་ལ་བཞི། དང་པོ་ལྟེ་བར་བླ་མ་ཧེ་རུ་ཀ་ཉི་མ་འབུམ་གྱི་གཟི་བརྗིད་ཅན་འོད་གསལ་གྱི་ཁྲིད་དང་མཐུན། ཟིན་པའི་རྟགས་ཉིན་མཚན་མེད་པ་འབྱུང་ངོ། །གཉིས་པ་གོང་གི་བླ་མ་སྙིང་གར་བསྒོམ་ལ་ཡེ་ཤེས་ཀྱི་མེ་བྱུང་བས། རང་གི་ནང་ཁྲོལ་ཐམས་ཅད་ཚིགས་པར་བསམ། དེ་ནས་མེ་དེ་ཇེ་ཆེར་འབར་བས། ལུས་དང༌། གནས་དང༌། ཕྱི་སྣོད། ནང་བཅུད་ཐམས་ཅད་རིམ་གྱིས་ཚིགས་ནས། སྣང་སྲིད་འཁོར་འདས་ཐམས་ཅད་མེའི་རང་བཞིན་དམར་ལམ་མེ་བ་ལ་སེམས་བཟུང༌། དེ་གཉིད་ཁུང་དུ་འདྲོངས་ན་ཟིན་པའི་རྟགས་སོ། །གསུམ་པ་ནི་བླ་མའི་སྐུ་ལས་འོད་འཕྲོས།

བརྒྱུད་པའི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཚུར་བྱོན་བླ་མ་ལ་ཐིམ། དེ་དག་གི་ཐུགས་དང༌། བླ་མའི་ཐུགས་གཉིས་སུ་མེད་པའི་ཡེ་ཤེས་དང༌། རང་གི་སེམས་གཉིས་སུ་མེད་པ། ཕྱག་རྒྱ་ཆེན་པོའི་ངང་ནས་དྲན་པས་བཟུང༌། དེ་གཉིད་ཁུང་དུ་འདྲོངས་ན་ཟིན་པའི་རྟགས་སོ། །བཞི་པ་ནི། རྦ་རླབས་གཉིས་བཙིར། འཕར་རྩ་རྣམས་མནན་ལ་སྙིང་པད་མ་སྔོན་པོ་འདབ་མ་བཞི་པའི་དབུས་སུ། ཐུགས་ཀྱི་ངོ་བོ་ཧཱུྃ་མཐིང་ནག་འོད་དང་བཅས་པའི་མཐའ་མར་ཨ་ནུ་ཏ་ར་བཞིས་བསྐོར་བ་ལ་སེམས་བཟུང༌། ཡང་ཉི་ཟླ་གའུ་ཁ་སྦྱོར་གྱི་ནང་དུ་གོང་གི་ཡི་གེ་ལྔ་བཀོད་ལ་སེམས་བཟུང་བས། རྒྱུད་སྲུང་ཌཱ་ཀི་མ་རྣམས་འཁོར་བའི་རྟགས་སུ། འཇིགས་པ་ལ་སོགས་པའི་རྟགས་འབྱུང༌། དེ་ལ་སྙིང་རུས་ཆེན་པོས་ཉམས་སུ་བླངས་པས་འོད་གསལ་ཟིན་པ་ལ་ཚེགས་མེད་པ་ལགས། འོད་གསལ་ཟིན་པ་ལ་གཉིས་ཏེ། ཉམས་ཀྱི་འོད་གསལ་དང༌། རྟོགས་པའི་འོད་གསལ་ལོ། །ཉམས་ཀྱི་འོད་གསལ་ཟིན་ན། ཉིན་པར་གྱི་ཕྱག་རྒྱ་ཆེན་པོ་ཕར་དྲངས། མཚན་མོའི་འོད་གསལ་ཚུར་དྲངས་ལ་ཟུང་འཇུག་ཏུ་བསྒོམ། གསུམ་པ་འབྲས་བུ་ལའང་གཉིས་ཏེ། གནས་སྐབས་དང་མཐར་ཐུག་གོ། །དང་པོ་ནི། དེ་ལྟར་ཉམས་སུ་བླངས་པས། དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། རྣམ་པར་མི་རྟོག་པའི་ཉམས་བཟང་པོ་སྐྱེས་པ་ནང་གི་རྟེན་འབྲེལ། དེར་གཏི་མུག་གི་རྣམ་པར་རྟོག་པ་ཞི་བ་དང༌། གཏི་མུག་ཅན་གྱི་འཁོར་འདུ་བ་དང༌། གཏི་མུག་ལས་གྲུབ་པའི་རྫས་འབུལ་བ་དང༌། བྱང་ཆུབ་སེམས་དཔའ་སོག་མ་མེད་ལ་སོགས་པའི་ཀླུའི་རྒྱལ་པོ་རྣམས་ཀྱིས་དགོས་པ་སྒྲུབ་པ་ལ་སོགས་པ་འབྱུང་བ་ཕྱིའི་རྟེན་འབྲེལ། མི་རྟོག་པ་དེ་ཉིད་མོས་གུས་ཀྱིས་བོགས་བཏོན་ནས། ལྔ་ལྡན་གྱིས་གནད་དུ་བསྣུན་པས། ཤིན་ཏུ་དྭངས་མའི་གནས་སུ་རླུང་སེམས་འདུས་པ་གསང་བའི་རྟེན་འབྲེལ། རིག་སྟོང་འཕོ་འགྱུར་མེད་པའི་ཏིང་ངེ་འཛིན་རྣམ་པར་མི་རྟོག་པའི་ཡེ་ཤེས་ཕྱག་རྒྱ་ཆེན་པོ་མངོན་དུ་འགྱུར་བ་ནང་གི་རྟེན་འབྲེལ།

འོད་གསལ་དོན་དམ་པའི་ཤེས་རབ་ཤར་ནས། ཆོས་སྤྱི་དང༌། རང་གི་མཚན་ཉིད་ལ་མཁས་པར་འགྱུར་བ་དང༌། གཏི་མུག་ཅན་གྱི་སེམས་ཅན་སྨིན་གྲོལ་དུ་བྱེད་པ་དང༌། བཅོམ་ལྡན་འདས་རྡོ་རྗེ་འཇིགས་བྱེད་ལྟ་བུས་བྱིན་གྱིས་རློབ་པ་ལ་སོགས་པ། གཏི་མུག་གི་བྲལ་འབྲས་ཀྱི་ཡོན་ཏན་དཔག་ཏུ་མེད་པ་འབྱུང་བ་ཕྱིའི་རྟེན་འབྲེལ་ལོ། །མཐར་ཐུག་གི་འབྲས་བུ་ནི་གཏི་མུག་རྡོ་རྗེའི་ངོ་བོར་འཚང་རྒྱའོ།། ་་་་་ཆོས་རྗེས། དགེ་བཤེས་ཤེས་རབ་གྲགས་ལ་གདམས་པ་འདི་གནང་ནས་ཁོང་གིས་བསྒོམས་པས། ཞག་གཉིས་ན་འོད་གསལ་ཟིན་པས་ཁོང་ཧ་ལས་པ་བྱུང་གསུང༌། གཏི་མུག་དང་ནི་ཞེ་སྡང་གཉིས། །དབུ་མ་དང་ནི་གཡས་པ་ལ། །གནས་དང་རྒྱུ་བའི་ཁྱད་པར་གྱིས། །འགྲོ་ལྡོག་བླ་མའི་ཞལ་ལས་ཤེས།། །། ༧༤༡༽ ༄། །དམིགས་པ་གེགས་སེལ་གྱི་སྐོར་ལས་གེགས་སེལ་ཆེན་མོ།། རྗེ་མི་བསྐྱོད་རྒྱལ་པོ་སྨན་གྱི་བླ། །ཐུགས་རྗེའི་བདག་ཉིད་འགྲོ་བའི་མགོན། །རྡོ་རྗེ་འཆང་ཆེན་བླ་མ་ཡི། །ཞབས་ཀྱི་པདྨོར་གུས་པས་འདུད། །དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་སྔ་ནས། སྤྱིར་ནད་ཐམས་ཅད་ལ་སྐྱེ་བའི་རྒྱུ་གནས་པའི་གཞི། འཇིག་པའི་རྐྱེན་དང་གསུམ་ཤེས་དགོས། དེའང་སྐྱེ་བའི་རྒྱུ་ལ་གཉིས་ཏེ། རིང་བའི་རྒྱུ་དང༌། ཉེ་བའི་རྒྱུའོ། །རིང་བའི་རྒྱུ་ནི། སྔོན་ཐོག་མེད་དུས་ནས་བསགས་པའི་ལས་ངན་གྱི་རྣམ་པར་སྨིན་པ་ཡིན། ཉེ་བའི་རྒྱུ་ནི་ཉོན་མོངས་པ་དང་རྣམ་པར་རྟོག་པ་ལ་སོགས་པ་རྣམས་ཡིན་ཏེ། དེའང་འདོད་ཆགས་ལས་ནད་གྲང་བ། གདོན་མོ་གདོན། ཞེ་སྡང་ལས་རླུང་ངམ་ཚད་པ། གདོན་ཕོ་གདོན། གཏི་མུག་ལས་བད་ཀན། གདོན་ས་བདག ང་རྒྱལ་དང་ཕྲག་དོག་ལས་མཁྲིས་པ་དང་འདུས་པ་ལ་སོགས་པ་རྣམས་བསྐྱེད་དོ། །གནས་པའི་གཞིའང་ཉོན་མོངས་པ་དང༌། རྣམ་པར་རྟོག་པ་ལ་བརྟེན་ནས་གནས་སོ། །འཇིག་པའི་རྐྱེན་ནི། མི་དགེ་བའི་གཉེན་པོ་དགེ་བ་ཡིན་པས་སྤྱིར་བསོད་ནམས་ཀྱི་ཚོགས་བསག

མ་ཆགས་པ། ཞེ་སྡང་མེད་པ། གཏི་མུག་མེད་པ་གསུམ་གྱིས་ཉམས་སུ་བླང་བར་བྱ། རྣམ་པར་རྟོག་པ་རྒྱུན་མ་ཆད་ན་དམིགས་པ་བསྒོམ་ལོ་བྱས་པས་ནད་སོས་མི་སྲིད་དོ། །དེའང་སྔོན་གྱི་དུས་ན་ནད་ཐམས་ཅད་རྟེན་འབྲེལ་གྱིས་གསོ་བར་མཛད་དེ། སློབ་དཔོན་རྩི་ལུང་པ་སྐུ་ལུས་སྐྲངས་པ་ལ། ལྟེ་བའི་འོག་ཏུ་ཨ་རུ་ར་བཅུག་ནས་སྐུ་རགས་ཀྱིས་བསྡམས་ཏེ་འདི་མ་བྲལ་བར་གྱིས་ཤིག་གསུངས་པས་ནད་དྭངས་པ་དང༌། བཙགས་དབང་ཕྱུག་སེང་གེ་ཞབས་བསྙུང་ནས་འཁུམས་པ་ལ། ཞབས་མཐིལ་འོག་ཏུ་དར་དོང་དོ་ཙམ་ཞིག་བཞག་ནས་དེ་ལ་ཐུགས་གཏོད་དུ་བཅུག་པས་དྭངས་ཏེ། དེ་ལ་སོགས་པའི་ནད་མང་པོ་རྟེན་འབྲེལ་གྱིས་སོས་པ་ཡིན། ང་འབུའང་རྟེན་འབྲེལ་གྱིས་སོས་པ་ཡིན་གསུང༌། དེ་ཉིད་གཞིར་བྱས་ནས་དམིགས་པ་བསྟན་པ་ཡིན། རྟེན་འབྲེལ་གྱིས་ནད་སོས་ཀྱང་ཡོན་ཏན་བོགས་ཐོན་པར་དཀའ་བར་གདའ། དམིགས་པས་ནད་སོས་པ་དང་བོགས་ཐོན་པ་གཉིས་ཀ་འོང་བར་འདུག་པས་ཐམས་ཅད་ཀྱིས་དམིགས་པ་ལ་འབད་པ་གལ་ཆེའོ། །དེའང་རང་ལ་ནད་ཅར་གྱིས་ཕོག་པའི་དུས་སུ། ཙབ་ཙབ་ཙུབ་ཙུབ་གཞན་མི་བྱ་བར་དམིགས་པ་ལ་འབད་པ་གལ་ཆེ་སྟེ། རྒྱལ་སྲས་ལམ་རིམ་ནས། བདེ་སྡུག་མང་པོ་བྱུང་ཙམ་ན། །ཞིམ་བུ་རབ་ཁར་ཕྱིན་པ་བཞིན། །གདམས་ངག་མན་ཆུང་མང་པོ་དང༌། །མོ་བོན་ལྟོ་བཅོས་གང་དྲག་ཅེས། །ཨ་ཅང་རེ་ས་མང་ལགས་ན། །གཉིས་ཞེན་བར་དུ་ལྷུང་ཉེན་གདའོ། །ཞེས་གསུངས་པས་དེའི་དུས་སུ་སྨན་དང༌། མོ་དང༌། བོན་དང༌། རྩིས་ལ་སོགས་པ་ཙབ་ཙུབ་ཡེ་མི་བྱ་བར་རང་གི་དམིགས་པ་ལ་བློ་བཀལ་ལ་ནད་སོས་ནའང་དམིགས་པས་སོས། མི་སོས་ནའང་དམིགས་པས་མི་སོས། འཆི་བའི་དུས་ལ་བབ་ན་སངས་རྒྱས་སྟོང་གི་མཐུས་ཀྱང་མི་བཟློག རྐྱེན་དང་བར་ཆད་ཡིན་ན་དམིགས་པས་མ་སོས་པའི་ནད་གང་ཡང་མེད། སྔགས་དང་སྨན་གྱིས་མ་སོས་ཏུབ་པ་དམིགས་པས་སོས་པ་ཡོད་ལ་དམིགས་པས་མ་སོས་པ་གཞན་གང་ཡང་མེད་སྙམ་དུ་ཐག་བཅད་ལ། དམིགས་པར་བློ་ལིངས་ཀྱིས་བཀལ་ལ་འོན་ཀྱང་སྨན་བཟང་དྲུག་གི་རྣམ་པ་ཐུན་གཅིག་ཉོས་ལ་བླ་མ་ལ་དབུལ།

བླ་མ་མི་བཞུགས་ན་སྐུ་འབག་ལ་དྲི་བཟང་བ་དྲུག་གི་ཆུས་དབུལ་ལོ། །དེས་ནད་སོས་པར་བྱེད་པའི་རྟེན་འབྲེལ་ཡིན། །དེ་རྣམས་དམིགས་པ་བསྒོམ་པའི་སྔོན་དུ་འགྲོ་བ་སྟེ་རྒྱུ་དང་སྦྱར་བའི་ཚོགས་བསག བླ་མ་དམ་པ་སངས་རྒྱས་སྨན་གྱི་ལྷའི་ངོ་བོར་སྤྱན་དྲངས་ལ། མཆོད་པ་དཔག་ཏུ་མེད་པ་ཐམས་ཅད་ཀྱིས་མཆོད། ལུས་ལོངས་སྤྱོད་ཐམས་ཅད་དབུལ། བདག་གི་ནད་འདི་སོས་པར་མཛད་དུ་གསོལ་ཞེས་གསོལ་བ་གདབ། གཏོར་མ་གཉིས་བཤམ། དང་པོ་དཀོན་མཆོག་གསུམ་དང་ཆོས་སྐྱོང་གི་སྲུང་མ་ལ་ཕུལ། བར་ཆད་ཞི་བར་གསོལ་བ་གདབ། འོག་མ་དེ་གདོན་བགེགས་ལ་བྱིན་པ་བུ་ལོན་དང་ལན་ཆགས་འཇལ་བར་བསམ་མོ། །དེ་ནས་དམིགས་པ་བསྒོམ་སྟེ། དེའང་དང་པོར་སྟོང་ར་སྒོམ་པ་འདི་གལ་ཆེ་བས། དེའང་ལོ་ནད་ལ་སྟོང་ར་ཞག་ཉི་ཤུ་རྩ་གཅིག་བསྒོམ། ཟླ་ནད་ལ་ཞག་གསུམ་ཙམ་བསྒོམ། གློ་བུར་ནད་ལ་ཐུན་རེ་ཙམ་བསྒོམ། སྟོང་ར་གང་ཡིན་སྙམ་ཙ་ན་སྦྱོར་བའི་ཆོས་ལམ་དུ་གཏོང་བ་དང༌། སེམས་བསྐྱེད་པ་དང་ལུས་ལྷར་བསྒོམ་པ་རྣམས་རོ་མྱོང་བར་བྱས་ལ། དེའི་ཁོག་པའི་ནང་ཐམས་ཅད་རྒྱུ་ལྟོ་དང༌། ནང་ཁྲོལ་དང་ལྗན་ལྗིན་ལ་སོགས་པ་གང་ཡང་མེད་པར་རྟའི་ཁྲུ་མ་ཕུས་བཏབ་པ་ལྟར་གཙང་སང་ངེ་བ་ཞིག་ཏུ་བསྒོམ་པ་ཡིན། དེ་ལྟར་བསྒོམས་པས་ནད་ཐམས་ཅད་རྟེན་ས་མེད་པར་ཧྲིལ་གྱིས་འདུས་ནས་འོང༌། དེ་ནས་སྨད་དུ་འདུས་ནས་འོང་སྟེ། དེ་ནས་ཕྱིར་འདོན་ཏེ་ན་ས་དེར་བླ་མ་དམ་པའི་སྐུ་མཚོན་གང་བ་ཞིག་བསམ། དེ་ལས་ཡེ་ཤེས་ཀྱི་མེ་སྦ་ལྕག་ཙམ་པ་ཞིག་བྱུང་ནས་ས་འོག་ན་མར་ན་ར་ར་སོང་བར་བསམ་ཞིང༌། དམིགས་པ་མེའི་རྩེ་མོ་ལ་གཏད་པས་སོས་པ་ལ་ཚེགས་མེད་དེ། དེ་ནི་རླུང་ལོག་མིད་འཆུས་ཚད་པ་གསར་པ་ཚ་གྲང་འདྲེས་པའི་ནད་ལ་སོགས་པའི་ནད་ཐམས་ཅད་ལ་ཕན། དེ་ནི་ནད་བརྒྱ་དམིགས་པ་གཅིག་གིས་གསོ་བའི་ཐབས་བྱ་བ་ཡིན།། རླུང་ལོག་གི་དམིགས་པ་ནི། རླུང་ལོག་འོང་བའི་རྒྱུ་དང༌། འབྱུང་བའི་རྟགས་དང༌། དེའི་དམིགས་པའོ། །དང་པོ་འོང་བའི་རྒྱུ་ལ་གཉིས་ཏེ།

རིང་བའི་རྒྱུ་དང་ཉེ་བའི་རྒྱུའོ། །རིང་བའི་རྒྱུ་ནི། སྒོམ་མིན་པ་ཏིང་ངེ་འཛིན་ལ་གནད་དུ་སོང་བས་སྔོན་གྱི་ལས་ངན་རྣམས་སློངས་ནས་འོང་བ་ཡིན་ཏེ། ཨ་མོ་གྷ་པ་ཤའི་རྒྱུད་ལས་ཀྱང༌། གང་ཚེ་དངོས་གྲུབ་འབྱུང་བའི་ཚེ། །དེ་ཚེ་ལས་ཀྱང་བཟློག་པར་འགྱུར། །ཞེས་གསུངས་པའི་དོན་ཡིན། ཉེ་བའི་རྒྱུ་ནི་དམིགས་པ་མཐོས་པ་དང༌། འཁྲུལ་འཁོར་མ་ལེགས་རོ་སྟོད་སྒུར་པ་དང༌། ཤེས་པ་གྲིམས་ཐལ་བ་དང༌། རྣམ་རྟོག་མགོ་མ་ནོན་པ་དང༌། གྱེན་ལ་དྲག་པོར་ཕྱིན་པ་ལ་སོགས་པས་འོང་བ་ཡིན། བྱུང་བའི་རྟགས་ནི་ཤེས་པ་མི་གནས། ཁ་སྐོམ་འགྲོ་སྙིང་འདོད་སེམས་འཕྱོ། སྲོད་ལ་གཉིད་སྲབ། དགེ་སྦྱོར་མེད་པ་ལ་ཀླུ་དང་རྒྱལ་བསེན་གྱི་ཆོ་འཕྲུལ་ཆེན་པོ་འོང༌། དགེ་སྦྱོར་ཡོད་པ་ལ་སངས་རྒྱས་དང་བྱང་ཆུབ་སེམས་དཔའི་ཞལ་མཐོང་བ་དང༌། ཉམས་མཐོ་དམན་སྣ་ཚོགས་འོང༌། དེ་ལྟར་བྱུང་ན་དམིགས་པ་ནི་དབེན་པའི་གནས་སུ་བདེ་བའི་སྟན་ལ་རྐང་པ་སྐྱིལ་མོ་ཀྲུང་ལྷོད་པར་བྱས། ལག་པ་བརླའི་སྟེང་དུ་ལག་མཐིལ་མར་བསྟན་ལ་ཅི་བདེར་བཞག སྐེད་པ་ཤིན་ཏུ་དྲང་བར་བྱ། རོ་སྟོད་དགྱེ་བར་བྱ། མིག་ཕྱེ་བ་བཙུམ་པ་གཉིས་དམིགས་པ་གང་ལ་གང་གནད་དུ་འགྲོ་བལྟ་ཞིང་བྱའོ། །དེ་ནས་ལམ་དུ་བཏང་བ་ལ་སོགས་པའི་སྔོན་འགྲོ་གསུམ་པོ་བསྒོམ་པ་ལ། དངོས་གཞི་ལྟེ་བའི་འོག་ཏུ་བླ་མ་དམ་པའི་སྐུ་མཚོན་གང་བ་ཞིག་བསམ། དེ་ལས་གསེར་གྱི་རྡོ་རྗེ་རྩེ་དགུ་པ་སྦོམ་ཕྲ་རང་གི་སྐེད་པའི་ཚད་ཙམ་པ་ཞིག་བྱུང་ནས་མཇུག་གུ་ཐུང་ན་མར་ཐོན། ས་འོག་ཏུ་མར་ཇེ་དམའ་ཇེ་དམའ་ལ་འོག་གི་ནམ་མཁའ་ལ་ཐུག་པ་མེད་པར་སི་རི་རི་འགྲོ་བར་དམིགས་ནས་དེ་ལ་མ་ཡེངས་པར་ཡུན་རིང་དུ་བསྒོམ། དེའང་རྣམ་པར་རྟོག་པ་མ་ལངས་ཀྱི་བར་ལ་ཤེས་པ་གཏད་ལ། གསལ་ན་གསལ་བའི་ངང་ལ་བཞག །དམིགས་པ་རང་གི་ལུས་ལ་མི་གཞུག ཡང་བླ་མའི་སྐུ་ལས་ཡེ་ཤེས་ཀྱི་མེ་བྱུང་བར་དམིགས་ལ། སྔ་མ་ལྟར་ས་འོག་ན་མར་སོང་བར་བསམས་ཏེ། དམའ་བ་མེ་ལྕེའི་རྩེ་མོ་ལ་མ་ཡེངས་པ་གནད་ཆེ་བ་ཡིན།

ངལ་ཞིང་དུབ་པའི་དུས་ན་མལ་སྔས་མཐོ་བ། བྱིན་གྱིས་གཞོལ་བའི་སྟེང་དུ་ལུས་ཕྱི་གན་རྐྱལ་དུ་ཉལ་ཏེ། རྐང་པ་ཐང་ཤ་ཆོད་པར་བརྐྱང་ལ་ལག་པ་གཉིས་བརླ་རྩར་མར་ཅི་བདེར་བཞག སྔར་བཞིན་དམིགས་པ་ལ་འབད། རྐང་མཐིལ་ལ་མར་རྙིང་དང་ཚིལ་ཆེན་ལ་སོགས་པ་བཅུད་ཆེ་བ་རྣམས་ཀྱིས་བྱུག་པ་བྱ། ས་འོག་འདོམ་གསུམ་ཙམ་ནས་བྱུང་བའི་རྡོ་ལེབ་སྲབ་མཐུག་སོར་བཞི་ཙམ་པ་ཆེ་ཆུང་སོར་བཞི་ཙམ་པས་གདུགས་བྱ། ཁ་ཟས་ནི་བཅུད་ཆེ་བ་དང་དྲོད་ཆེ་བའི་རིགས་རྣམས་བཏང༌། ཤ་རུལ་སུངས་དང༌། ཚ་དང༌། ཟྭ་ལ་སོགས་པ་རྣམས་སྤང་ངོ༌།། དམུ་ཆུ་འོང་བའི་རྒྱུ་དང༌། བྱུང་བའི་རྟགས་དང༌། གདོན་པའི་ཐབས་དང༌། རྗེས་བཅད་པའོ། །དང་པོ་ལ་གཉིས་ལས་རིང་བའི་རྒྱུ་ནི། སྔོན་ཐོག་མ་མེད་པའི་དུས་ནས་བསགས་པའི་ལས་ངན་ནོ། །ཉེ་བའི་རྒྱུ་ནི་གྲང་བ་ཤས་ཆེ་བ་དང༌། ས་བརླན་ལ་ཡུན་རིང་འདུག་པ་དང༌། ས་བདག་གདོན་གྱི་གནོད་པ་དང༌། ཆུ་དུས་སུ་མ་བཙགས་པར་བསྡམས་པ་དང༌། ཆུ་ལྷག་མ་ལུས་པ་ལ་སོགས་པའོ། །བྱེ་བྲག་ཏུ་སྒོམ་ཆེན་པའི་དབང་དུ་བགྱིས་ན་བདེ་བ་ཉམས་ཀྱི་དོགས་པས། བགྲད་པའི་མཐའ་བསྲུངས་ཀྱི་འཁྲུལ་འཁོར་ལ་སོགས་པས་ཐིག་ལེ་བཟློག་པའི་ཐབས་བྱས་པས་ལན་གཅིག་བཟློག་པ་ཚུག་འོང་སྟེ། རླུང་གྱེན་ལ་ལོག་ནས་དྲི་ཆེན་དྲི་ཆུ་རྣམས་རིམ་གྱིས་ཆགས་ནས་ལོ་གསུམ་ན་ཆུར་གསལ་བ་ཞིག་གདོད་འོང་བ་ཡིན་གསུང༌། རྗེ་རིན་པོ་ཆེ་ལའང་ལོ་གསུམ་གྱི་གོང་ནས་བྱུང་བ་མ་ཚོར་གསུང༌། ཕྱིས་སྐུ་ཨེན་ཅིག་འཕར་འདུག་པ་ལ། ཉེ་གནས་གསལ་སྒོམ་བྱ་བ་དབང་པོ་ཤིན་ཏུ་རྣོ་བ་ཅིག་ཡོད་པས་སྐུ་རྒྱབ་ལ་ལྟར་བཅུག་པས་འདི་ཆུར་འདུག རླུང་གསང་ཐམས་ཅད་འཕར་འདུག་ཟེར། དེ་ནས་སྐུ་ཇེ་བསྙུང་ལ་ཟླ་བ་དགུ་རུ་བསྙུང་ནས་གྲོངས་སམ་སྙམ་པ་ལ་ཐུག་པའི་དུས་སུ་དཔལ་ཕག་མོ་གྲུ་པས་གསུངས་པ་ཡིན་ནམ། ལྷའི་བུས་གསུངས་པ་ཡིན་ནམ། ཚིགས་སུ་བཅད་པ་འདི་བྱོན་ཏེ། ལྷག་མ་རླུང་གི་སྦྱོར་བ་ཡིས། སྐྲན་དང་དམུ་ཆུ་འབྱང་བར་བྱེད། །རྡོ་རྗེ་སྲིན་པོའི་སྦྱོར་བ་ཡིས། །ཉེས་པ་ཐམས་ཅད་དབྱུང་བར་བྱ། །ཞེས་པའི་ཚིགས་སུ་བཅད་པ་དེ་གསེར་ཁང་གི་སྟེང་གི་ནམ་མཁའ་ལ་གྲགས་ནས་ཉེ་གནས་རྣམས་ལ་ད་ལྟའི་ཚིགས་སུ་བཅད་པ་དེ་ཐོས་སམ་གསུང༌།

མ་ཁུམས་ལག་བགྱི་བ་ཞུས་པས། ང་རང་གི་ཡིད་ལ་བྱུང་བ་ཡིན་སྲིད་གསུངས་ནས། དེའི་མཚན་མོ་རང་ནས་གཟིམས་མལ་གྱི་སྔས་ལེགས་པར་བསྟོད་དེ། འཁྲུལ་འཁོར་འདི་མཛད་པས་ཆབ་ཐོན་པ་ལ་ཚེགས་མ་བྱུང༌། དེའི་ནུབ་མོ་བྲེ་ལྔ་ཙམ་ཐོན། དེ་ནས་ཚེགས་མེད་པར་ཞག་ལྔས་སོས་པ་ཡིན། གཉིས་པ་འདི་བྱུང་བའི་རྟགས་ནི། འགོ་ནས་ཟས་མི་འཇུ། སྐོམ་འཐུངས་ཀྱང་ཆུ་བཙག་རྒྱུ་མེད་པར་རྐང་པའི་བོལ་གོང་དང༌། ལྟེ་བའི་འོག་དང༌། སྨིན་ཕུགས་དང༌། བཅུ་དྲུག་མདོ་ལ་སོགས་པའི་རླུང་གསང་རྣམས་སྐྲངས། ལུས་ཟུང་ངན་ནོ། །གསུམ་པ་འདོན་པའི་ཐབས་ནི། སྟན་པགས་འུ་དཀར་པོ་ལ་བྱ། མལ་སྔས་མཐོ་བ་བྱིན་གྱིས་གཞོལ་བར་རྐང་པ་མར་ཤད་བརྐྱང་ལ་དེ་ནས་ཡར་ཅུང་ཟད་བསྐུམས་ཏེ། རྟིང་པ་གཉིས་ཕྱིར་དགྱེ་བ་ལ་མཐེ་བོང་གཉིས་རྩེ་སྤྲད་པར་བྱ། ལག་པ་གཉིས་ཀྱིས་རྩེ་སོར་ནས་ཡར་འཐེན་པར་བྱ། དེ་ནས་ལམ་དུ་བཏང༌། སེམས་བསྐྱེད། ལུས་ལྷར་བསྒོམ། ལྟེ་བའི་འོག་ཏུ་བླ་མ་དམ་པའི་སྐུ་ལས་ཡེ་ཤེས་ཀྱི་མེ་ཐུར་དུ་འབར་བས་ཆུ་བཤང་གི་བར་ན་མར་སོང་བས་ས་འོག་འདོམ་སུམ་ཅུ་རྩ་ལྔ་ཙམ་ན་མར་སོང་བར་བསམ། དེའི་དུས་སུ་འོག་རླུང་ནི་བཤང་ལམ་ཕྱིར་ཨེན་ཙམ་ཞིག་ཕྱིར་འཕུལ་ལོ། །ཡང་དམིགས་པ་མེ་དང་བསྲེས་ལ་མེའི་རྩེ་མོ་ལ་དམིགས་པ་གཏད་ལ་བསྒོམ། དམིགས་པ་ཆུ་ལམ་ལ་གཏད་ན་ཐིག་ལེ་ཉམས་འགྲོ། བཤང་ལམ་ལ་གཏད་ན་སྦྱངས་དྲགས་འགྲོ་བས་ཆུ་བཤང་གི་བར་ལ་གཏད་ནས་བསྒོམས་པས་དྲི་ཆུ་འདྲེས་མ་སྲིན་ཞལ་ན་མར་འཐོན་པ་ལ་ཚེགས་མེད་དོ། །ཧ་ཅང་སྦྱངས་དྲགས་ན་འཆི་དོགས་ཡོད་པས་འོག་རླུང་འཇམ་ལ་རིང་བ་དལ་བུས་ཡར་འཐེན་ཅིང༌། ལན་གཅིག་གཉིས་དྲངས་པས་ཆོག་འོང༌། དེ་ནས་ཆུ་འཚག་པའི་འཁྲུལ་འཁོར་བྱས་ལ་སྔར་གྱི་དམིགས་པ་བསྒོམ་པས་ཆུ་ལམ་ལས་ཐོན་འོང་བ་ཡིན། བཞི་པ་རྗེས་བཅད་པ་ནི། དམིགས་པ་དེ་ཟླ་རེ་ཙམ་དུ་ཡུན་སྲིང་བ་གལ་ཆེ། དམིགས་པ་ཡུན་ཐུང་ན་ཆུ་ཐོན་པ་ལྟར་འདུག་ཀྱང་རྩ་མིག་ཏུ་ལྷག་མ་རྣམས་རུལ་ནས་ནད་ལྡོག་པ་ཡིན།

བླ་མ་མལ་ཞིག་ཡང་དམིགས་པ་ཡུན་ཐུང་བས་ལན་པ་ཡིན་པས་རྗེས་རྒྱུན་སྲིང་བ་གལ་ཆེའོ། །ཆུ་ཟད་ནས་བྱམས་སྙིང་རྗེ་དྲག་པོ་བསྒོམ་ན་ཡོན་ཏན་མྱུར་དུ་སྐྱེ་བ་ཡིན་ཏེ། རྩ་ཐམས་ཅད་སྟོང་པར་ཡོད་པའི་ནང་དུ་བྱང་ཆུབ་ཀྱི་སེམས་ཀྱི་རྟེན་འབྲེལ་སྒྲིག་པ་གལ་ཆེའོ། །དེ་ལྟར་བརྩོན་འགྲུས་དྲག་པོས་བསྒོམས་ཤིང་ཁ་ཟས་དང་ཁས་ཅི་ལེན་བཏང་ངོ༌། །དུག་གི་དམིགས་པ་ནི། དང་པོ་ལམ་དུ་བཏང་སེམས་བསྐྱེད་ལུས་ལྷར་བསྒོམ། སྟོང་ར་བསྒོམ། དེས་སྤྱི་བོའི་གཙུག་ནས་རྐང་པའི་མཐིལ་ཡན་ཆད་ཀྱི་དུག་གང་ན་ཡོད་པ་ཐམས་ཅད་བསྡད་ས་མེད་པར་གཅིག་ཏུ་འདུས་ནས་འོང་སྟེ། ནད་གར་འདུས་པའི་སར་ནར་འོང་བས། ན་ས་དེར་བླ་མའི་སྐུ་མཚོན་གང་བ་ཞིག་བསམ་མོ། །དེ་ནས་ཕྱིར་གདོན་ཏེ། འདི་ལ་བཤལ་དང་སྐྱུགས་གཉིས་ལས། སྐྱུགས་ནི་ནད་པ་ལ་བག་ཟན་པར་འདུག་པས་བཤལ་ན་ལེགས། བཤལ་འདི་བྱེད་ན་བཤང་ལམ་དུ་པདྨ་དཀར་པོ་ཁ་ཕྱིར་བལྟས་པ་ཞིག་བསམ། དེ་ལ་མ་ཡེངས་པར་དམིགས་པ་གཏད་ནས་ཅུང་ཟད་མནན་པས་བཤལ་ཐོན་འོང༌། མ་ཐོན་ན་ཆུ་སྐོལ་ལམ། ཐར་ནུ་བཏང་བས་ཐོན་པ་ལ་ཚེགས་མེད་དོ། །ཡང་རྨོངས་པ་ངོ་མཚར་བསྐྱེད་པར་འདོད་ན། མདུན་དུ་རིན་པོ་ཆེའི་སྣོད་བཞག་ལ་སྐེ་བ་སྙེངས་སྐྱུགས་པའི་འཁྲུལ་འཁོར་བྱས་པས་དུག་ཐམས་ཅད་སྔོ་ལྗང་དུ་སྐྱུགས་པ་ཁྱུག་ཁྱུག་སྐྱུགས་པས་སྣོད་ལ་ཀད་ཀད་འབྱར་ནས་མི་ཁོགས་པ་འབྱུང༌། དེ་ནས་རྗེས་བཅད་པ་ནི། ལྟེ་བའི་འོག་ཏུ་བླ་མ་བསྒོམ་ལ་བླ་མ་ཡེ་ཤེས་ཀྱི་མེ་སྦ་ལྕག་ཙམ་ཞིག་ཐུར་དུ་འབར་ཏེ་བཤང་ལམ་ནས་ས་འོག་འདོམ་སུམ་ཅུ་ཙམ་ན་མར་སོང་བར་བསམ་ཞིང༌། དམིགས་པ་མེའི་རྩེ་མོ་ལ་གཏད་ལ་བསྒོམ། དེ་ནས་ཞག་འགའ་ནས་བཤང་ལམ་དུ་ཧཱུྂ་མཐིང་ནག་མགོ་ཐུར་དུ་བལྟས་པ་ཞིག་བསམ། དེ་ལས་མེ་ཐུར་དུ་འབར་བར་བསམ་དེས་དུག་གང་ཡིན་ཡང་གཏིང་ཕྱིན་པར་སོས་འོང་བ་ཡིན། །མིད་འཆུས་འོང་བའི་རྒྱུ་ནི། ཕོ་བའི་མེ་དྲོད་ཤི་བས་འོང་བ་དང༌། ནོར་གྱི་ཞེན་པ་ཆེ་བས་གཅོད་མ་ནུས་པས་འོང་བས།

དེའི་གཉེན་པོར་བསོད་ནམས་ཀྱི་ཚོགས་བསག དམིགས་པ་ནི་བཤང་ལམ་དུ་ཧཱུྂ་མཐིང་ནག་མགོ་ཐུར་དུ་བསྟན་པ་ཞིག་བསམ། དེ་ནས་མེ་ཐུར་དུ་འབར་བ་ལ་དམིགས་པ་གཏད་ནས་རླུང་བཟུང༌། ཁྲག་ཁོང་པར་བཏང་ངོ༌། །དྲི་ཆུ་བསྡམས་ནས་ཕོ་བ་སྦོས། རྒྱུ་ཞབས་བགྲིལ་ནས་ན་ན། ལ་ས་ཀའི་འཁྲུལ་འཁོར་གྱིས་བཅོས་ཏེ་ལུས་ཙོག་པུར་བསྡད་ལ་རྐང་པ་ཅུང་ཞིག་བགྲད། འཕོང་ས་ལ་མ་རེག་པར་བྱ། ལག་པ་བརླའི་ཕྱི་ཟུར་ན་མར་ལ་གཟུགས། ཁ་གནམ་དུ་བསྟན། མགོ་མདུན་དུ་དལ་བུས་དགུག་ཅིང༌། རླུང་དལ་བུས་གཟུང༌། ངག་ཏུ་ཨུད་ཏསཿ ལུས་སྐྱིལ་ཀྲུང་བཅའ། འབྲེལ་པ་ཅན་གསུམ་པོ་སྔོན་འགྲོར་བསྒོམ། དེ་ལས་མེ་ཐུར་དུ་འབར་བས་ས་འོག་ན་མར་ནར་གྱིས་སོང་བར་བསམ་ཞིང༌། མེ་ལྕེའི་རྩེ་མོ་ལ་དམིགས་པ་གཏད་ལ་བསྒོམ། ཡང་ན་གསང་གནས་སུ་བླ་མའི་སྐུ་མཚོན་གང་བ་ཞིག་བསམ། དེའི་ཐུགས་ཀ་ནས་རྡོ་རྗེ་རྩེ་ལྔ་པ་ཞིག་བྱུང་ནས་ས་འོག་ན་མར་སོང་སྟེ་དབང་ཆེན་གྱི་ས་གཞི་ལ་ཐུག་པར་བསམ་ཞིང་རྡོ་རྗེ་ལ་དམིགས་པ་གཏད་དོ། །སྣ་ཁྲག་གཅོད་པའི་འཁྲུལ་འཁོར་ནི། ལུས་སྐྱིལ་ཀྲུང་བཅའ། སེམས་བསྐྱེད། ལྷ་བསྒོམ། ཁ་ནམ་མཁའ་ལ་བསྟན་ལ། གཡས་ནས་བྱུང་ན་ལག་པ་གཡོན་པ་ས་ལ་གཟུག གཡས་པ་པུས་མོ་ལ་དགབ། གཡོན་ནས་བྱུང་ན་ལག་པ་གཡས་ས་ལ་གཟུག གཡོན་པ་པུས་མོ་ལ་བཀབ། དམིགས་པ་ནི་སྣ་ཁུང་དུ་ཨ་དཀར་པོ་ཞིག་གིས་བཀག་པར་བསྒོམས་ཏེ་དབུགས་སྡོམ། དེས་ཆོད་པར་འགྱུར་རོ། །རླུང་དལ་བུས་མནན། ངག་ཏུ་དབུགས་སྔས་ཞེས་བརྗོད་ཅིང་བཤང་གཅི་བཙིར་བ་བཞིན་བྱ། དེས་ཆུ་ཆགས་པ་དང་དྲི་མ་བསྡམས་པ་ལ་སོགས་པ་གང་ཡིན་ཡང་སོས་པ་ལ་ཚེགས་མི་འདུག་གསུང༌། །གག་ལྷོག་གཟེར་གསུམ་ལ་གང་བྱུང་ཡང་སྙིང་ལ་བབ་ཉེན་ཡོད་པས། དང་པོ་སྙིང་གི་དཀྱིལ་དུ་བླ་མ་བསྒོམ། དེས་ན་མི་འཕེལ་བ་ཡིན། དེ་ནས་ནད་འཕོ་ན་འཕོ་བའི་སར་བླ་མ་བསྒོམ། བླ་མའི་སྐུ་ལས་ཡེ་ཤེས་ཀྱི་མེ་འབར་ནས་སྐེའི་གག་པ་བསྲེགས་ཏེ། དེ་ནས་མེ་ལྕེའི་རྩེ་མོ་མར་བཀུག་ནས་བཤང་ལམ་ན་མར་སོང་བར་བསམ།

མགྲིན་པ་ན་ཡར་སོང་བར་བསམ་ན་རླུང་གྱེན་ལ་ལོག་ནས་སྲོག་འདོར་བ་ཡིན་གསུང༌། །ཡང་ལྷོག་པ་བྱུང་ན་སྙིང་གི་དཀྱིལ་དུ་བླ་མ་ལ་མེ་ཤར་གྱིས་བྱུང་ནས་མེ་ལྕེའི་རྩེ་མོས་ནད་ཀྱི་དངོས་པོ་དེ་ཆིལ་ལི་ལི་ཚིག་ནས་ཕྱིར་ཉིལ་ལི་ལི་བྱུང་བར་བསམ། དེ་ནས་མེ་ལྕེའི་རྩེ་མོ་ཐུར་དུ་བཀུག་ནས་བཤང་ལམ་ན་མར་བཏང༌། མགོ་ལ་གག་ལྷོག་གཉིས་ཀ་བྱུང་ཡང་སྐེད་པ་མན་ཆད་ཀྱི་དམིགས་པས་སེལ་ལོ། །གཟེར་བྱུང་ན་ན་ས་དེར་བླ་མའི་སྐུ་མཐེ་བོང་ཙམ་ཞིག་བསྒོམ། གཟེར་འཕོ་ནའང་འཕོ་ས་དེར་བླ་མ་བསྒོམས་པས་གཟེར་ཆོག་ནས་ནད་འཚོའོ། །ཚད་པ་གསར་པ་དང༌། རོ་སྟོད་ན་བ་དང༌། གློ་ཆམ་ལ་སོགས་པ་ལ་སྲིན་ཞལ་སྟོང་ཧ་རེ་བསྒོམ། དེར་པདྨ་དཀར་པོ་འདབ་མ་བརྒྱད་པ་ཁ་མཐུར་དུ་བསྟན་པ་གདུགས་ལྟ་བུ་ཤིན་ཏུ་བསིལ་བ་དང་བཅས་པ་ཞིག་བསྒོམ། སྐྲན་ལ་ན་ས་དེར་མཐེ་བོང་ཙམ་ཞིག་བསྒོམ། ཨོཾ་མེ་ས་མེ་ས་ཧཱུྂ། སྤོ་ཊ་ཡ་ཕཊ྄ཿ པྲེ་ཏ་པྲེ་ཏ་ས་མ་ཡ་ཀུ་རུ་ཀ་ར་ཙ་ར་ཡ་ཕཊཿ ཅེས་བཟླས་ནས་བཟའ་བཏུང་ཐམས་ཅད་ལ་གདབ། ཡང་ན་སྐྲན་གྱི་དཀྱིལ་དུ་བླ་མ་བསམ་ཞིང༌། དེ་ལས་མེ་མཆེད་པས་སྐྲན་ཚིག་པར་བསམ་མོ། །འཁྲུ་བ་གཉིས་ལས་ཚ་འཁྲུ་ནི། སྤུ་ནེ་གུའི་ཐད་ཀར་སྐེད་པ་ཕྲ་ས་དེར་ཟླ་བའི་དཀྱིལ་འཁོར་ཉ་གང་བ་ལྟ་བུ་ཤིན་ཏུ་བསིལ་བ་དང་བཅས་པ་ཞིག་བསྒོམ། གྲང་འཁྲུ་ལ་ནི། སྤུ་ནེ་གུའི་ཐད་ཀར་སྐེད་པའི་ཕྲ་ས་དེར་མེའི་འཁོར་ལོ་ཟོ་བའི་ཞབས་ལྟ་བུ་ཞིག་བསྒོམ། །འབྲས་ལ་ནད་དཀྱིལ་དུ་བླ་མ་ཡུངས་འབྲུ་ཙམ་ཞིག་བསྒོམ་དེ་ལས་མེ་མཆེད་པས་ནད་ཀྱི་ངོ་བོ་ཚིག་པར་བསམ་མོ། །མིག་ནད་ན་བ་དང༌། མིག་མི་གསལ་བའི་རིགས་ལ། མིག་གང་ན་བའི་ངོས་ཀྱི་རྐང་མཐིལ་དུ་པདྨ་དཀར་པོ་ཤར་མ་ཐག་ལྟ་བུ་ཤིན་ཏུ་གསལ་བ་དང་བཅས་པ་ཞིག་བསམ། མཁྲིས་པའི་ནད་ལ་སྟོང་ར་ཞག་བདུན་བསྒོམ། དེ་ནས་ཁོང་པའི་ནང་ན་མར་ཆུ་གྲང་མོ་ཆུ་བོའི་རྒྱུན་ལྟ་བུ་དྲག་པོ་ཞིག་བསམ་མོ། །བད་ཀན་གྱི་ནད་ལ་སྟོང་ར་ཞག་བདུན་བསྒོམ།

དེ་ནས་ནད་ཀྱི་དངོས་པོ་ཨ་རུ་ར་ཞིག་ཏུ་བསམ། །རྒྱུ་གཟེར་དང༌། གཟེར་ཐུང་གིས་ན་བ་ལ། རྩ་དབུ་མ་གསལ་བཏབ་སྟེ། ཡར་སྣ་ཚངས་བུག་ལ་ཟུག་མར་སྣ་རྡོ་རྗེ་ནོར་བུ་ལ་ཟུག་པའི་རྩ་ཕྱི་དཀར་ལ་ནང་དམར་བ་སྦོམ་ཕྲ་མདའ་སྨྱུག་ཙམ་པ་ཞིག་བསྒོམ་མོ། །དེས་ཁྲག་གི་ཁྲུས་སྐྱུག་ཅིང་འོང་ངོ༌། །འཁྲུགས་པ་ལ་སྐྱིལ་ཀྲུང་བཅས་ལ་སྟོང་ར་བསྒོམས་པས་དྭངས་སྙིགས་ཕྱེ་ནས་འཚོའོ། །མཆིན་མཁྲིས་ཁ་སྐོར་ན་བ་ལ་ན་ས་དེ་ཉིད་སྟོང་རར་བསམ་མོ། །སྟོང་པའི་ནང་དུ་བླ་མའི་སྐུ་མཚོན་གང་པ་ཞིག་བསྒོམ་མོ། །གློ་བ་ན་བ་ལ་ལྟེ་བར་བླ་མ་བསྒོམ་མོ། །སྐྲངས་ལོ་ན་བ་ལ་ན་ས་དེར་ལྕགས་སྲེགས་པ་ལྟར་དམར་སེང་ངེ་ཞིག་བསྒོམ་མོ། །རྣ་བ་འོན་ན། རྣ་བའི་བུ་གར་ཇོ་བོ་ཐུགས་རྗེ་ཆེན་པོ་བསྒོམ་མོ། །སྐྱེགས་བུ་དང་གློ་མང་པོ་ཡོང་ན་གསང་གནས་སུ་དམིགས་པ་གཏད་ལ་རླུང་བག་རེ་གཟུང་ངོ༌། །།ལྟོ་ཟོས་ཚད་མ་ཞུ་ན་ལུས་སྐྱིལ་ཀྲུང་བཅའ། ལག་པ་གཉིས་པུས་མོ་ལ་གླན་ལ། ལྟེ་བའི་འོག་ཏུ་མེ་སོར་བཞི་ཙམ་ཞིག་འབར་བར་བསམ་ཞིང་དེ་ལ་དམིགས་པ་གཏད་ལ། རོ་སྟོད་རོ་སྨད་གཉིས་རང་ཐག་ཡ་ཁོད་མ་ཁོད་དུ་བསམ་ལ་སྟེང་རླུང་མནན་ཏེ་དཀྲུགས་པའི་འཁྲུལ་འཁོར་བྱའོ། །རྣ་བ་ན་ན་རྣ་བའི་བུ་གར་མེ་མདུང་དམར་ན་ར་ར་འདུག་པར་བསམ་མོ། །དྲི་མ་དང་ཆུ་སྡོམ་ན་དྲི་ཆུ་འདི་མ་ཤོར་བར་བྱའོ་སྙམ་དུ་བསམ་མོ། །ཡང་ན་མཚན་མའི་ཁར་ཡུངས་དཀར་བསམ་ཞིང་འབྲུབ་ཁུང་དུ་འོད་དམར་པོ་ནས་ཙམ་པ་ཞིག་གསལ་ལོ། །སྐྲངས་ལོ་དམ་དུམ་ལ་སྐྲངས་པའི་ཁར་བྱི་རུ་དམར་པོ་དམར་སེང་ངེ་བ་ཞིག་བསམ་མོ། །མགོ་འགས་པ་ལྟར་ན་ནས་ཅིས་ཀྱང་མ་ཕན་ན། ལྟེ་བའི་འོག་ཏུ་སྟོང་སང་ངེ་བ་ཞིག་བསམ། དེའི་ནང་དུ་ཇོ་བོ་ཐུགས་རྗེ་ཆེན་པོའི་སྐུ་འོད་ཟེར་དང་བཅས་པ་མཚོན་གང་པ་ཞིག་བསམ། དེ་ལྟར་ཕུར་ཚུགས་སུ་བསྒོམ་ན་མི་གཅིག་ཟན་ཟ་རིན་ལ་ནད་འཚོའོ། །རྨ་ལ་རྨའི་ཁར་འོད་ཟེར་དཀར་པོ་ནས་ཙམ་ཞིག་བསམ།

ཡང་ན་བླ་མ་ཡི་དམ་ཡང་ན་ཨ་དཀར་པོ་ནས་ཙམ་ཞིག་རྨའི་ཁར་བསྒོམ། དེས་རྣག་ཁྲག་དང་ཆུ་སེར་ཐམས་ཅད་ཐོན་ནས་ནད་འཚོའོ། །དེ་རྣམས་གང་སྒོམ་ཡང་ནས་བས་ཆེ་བ་དང༌། རྨའི་སྟེང་དུ་བསྒོམ་ན་རྨ་ཁ་ཕྱིར་ལོག་སྟེ་འབོགས་ནས་འགྲོའོ། །སྤྱིར་དཔུང་པ་ནས་ལག་ངར་གྱི་ནད་ཐམས་ཅད་སོར་མོ་ན་ཕར་སོང་བར་བསམ། པུས་མོ་མན་ཆད་ཀྱི་ནད་ཐམས་ཅད་རྐང་པའི་སོར་མོ་ན་མར་སོང་བར་བསམ། ལར་དམིགས་པ་སྒོམ་པའི་དུས་སུ་རྟོག་པ་གཞན་གྱིས་བར་མ་ཆོད་པར་འབད་པ་དྲག་པོས་ཉིན་མཚན་ཁ་སྦྱར་ནས་བསྒོམ་ན་ནད་ཀྱི་རྒྱུ་ཉོན་མོངས་པ་མི་དགེ་བ་དང་དམིགས་པ་གཉིས་ལྷན་ཅིག་མི་གནས་པའི་འགལ་བ་ཡིན་པས་ནད་ལ་བསྡད་ས་མེད་པར་མྱུར་དུ་འཚོའོ། །དམིགས་པ་ལྟེམ་རྐྱང་མ་ཞུགས་པར་བྱ། ལྟེམ་རྐྱང་ཞུགས་ན་ནད་ཀྱང་མཐོ་དམན་ཅན་དུ་འོང་བས་འཕྲོ་བཅད་པའམ་ཐེ་ཚོམ་གྱིས་བཞག་ན་འཆི་བ་ཡིན། སྒོམ་ན་ནད་སོས་པ་དང་བོགས་ཐོན་པ་གཉིས་ཀ་འོང༌། སྤྱིར་ན་རབ་འབྲིང་གསུམ་ལས། ནད་རབ་ལ་དམིགས་པ་བསྒོམས་པས་ནད་དྲག་ཏུའང་མ་སོང༌། ཐུར་ཡང་མ་སོང་ན་ནད་མ་སློངས་པ་ཡིན་ཏེ། དེའི་དུས་སུ་ནད་འདི་ལ་དམིགས་པས་མི་ཕན་པར་འདུག་སྙམ་ནས་དམིགས་པ་འཇོག་ཉེན་ཡོད་པས། དེའི་དུས་སུ་ཤི་མ་ཤི་མེད་པར་འབུང་དགོས་པ་ཡིན། སྤང་བྱ་ནད་དྲག་པོ་ལ་གཉེན་པོ་སྟོབས་བསྐྱེད་ནས་བསྒོམས་པས་དམིགས་པས་ཟིལ་གྱིས་ནོན་ནས་ནམ་སོས་ཆ་མེད་པར་ནད་ལས་གྲོལ་བར་འགྱུར། ནད་འབྲིང་ལ་དམིགས་པ་བསྒོམས་པས་སླར་ནར་སོང་བ་བཞིན་འོང་བའི་དུས་སུ་དམིགས་པས་མི་ཕན་པར་འདུག་སྙམ་ནས་འཇོག་ཉེན་ཡོད། དེ་ནར་སོང་བ་ནི་དམིགས་པས་ནད་སློངས་པ་ཡིན་པས་དེའི་དུས་སུ་ནན་ཏན་ཆེ་བར་བསྒོམས་པས་ནད་ལས་གྲོལ་བར་འགྱུར། ནད་ཐ་མ་ལ་དམིགས་པ་གཏད་པ་ཙམ་གྱིས་སོས་པར་འགྱུར་རོ། །ལར་ནད་གང་ཡིན་ཡང་ཐེངས་གཅིག་སོས་པ་ལ་འཕྲོ་མི་བཅད། དེ་ལ་འཕྲོ་བཅད་ན་ནད་བཟློག་པའི་རིགས་མང་བས། ནད་སོས་ཀྱང་དམིགས་པ་བག་རེ་དང་ཕྱག་རྒྱ་ཆེན་པོ་བསྒོམ།

བསོད་ནམས་ཀྱི་བསགས་པ་ཆུང་བའི་ནད་པ་ལ་ལའི་རིགས་ལ་ནད་དྲག་པོ་བྱུང་བའི་དུས་སུ་དམིགས་པ་གཅིག་ལ་ཏུར་དྲགས་ན། ཁྱི་ཕྱི་ཁུང་དུ་བཏང་བ་དང་འདྲ་བས་འཆི་དོགས་ཡོད་འདི་ཡུལ་ཚོལ་དང་སྲིད་བཅད་པ་གཉིས་གལ་ཆེ་བས། སྲིད་བཅད་པ་ནི། བསོད་ནམས་ཀྱི་ཚོགས་བསགས་ལ་འབད། ཡུལ་བཙལ་བ་ནི། དམིགས་པ་ཅུང་ཟད་གློད་ནས་ཕྱག་རྒྱ་ཆེན་པོ་བསྒོམས་པས་ཁོང་རང་འདུས་མ་བྱས་རང་ས་འཚོལ་བ་ཡིན་ནོ། །གག་པ་དང་ལྷོག་པའི་རིགས་ལ་ཡུལ་བཟུང་བ་ཞེས་བྱ་སྟེ། སྙིང་གི་དཀྱིལ་དུ་བླ་མ་བསྒོམ་དེས་ནད་མི་འཕེལ་བ་ཡིན་གསུང༌། །ཚད་པ་རི་ཐང་མཚམས་སུ་སླེབ་ནས་ཁ་ཟས་དྲོད་ཅན་བཅུད་ཅན་རྣམས་བཏང་སྟེ། རི་ཐང་མཚམས་ནི་ནད་སོས་ནས་དང་ཁ་བྱེ་སྟེ་ནུབ་མོ་གཉིད་མི་ཟིན་པ་ནི་རི་ཐང་མཚམས་ཡིན་ནོ། །འདིས་ནི་དམིགས་པ་ཐམས་ཅད་ཀྱི་སྒྲོག་གྲོལ་བའམ། གེགས་སེལ་བ་ཡིན་པས་གེགས་སེལ་ཆེན་མོ་ཞེས་བྱའོ། །དམིགས་པའི་གེགས་སེལ་ཅུང་ཟད་གསུང་བཞིན་བྲིས། །འགལ་འཁྲུལ་ནོར་པ་ཐལ་ན་བཟོད་པར་བཞེས། །དེ་ལས་བྱུང་བའི་དགེ་བས་འགྲོ་བ་རྣམས། །ཆོས་རྗེའི་གོ་འཕང་མྱུར་དུ་ཐོབ་པར་ཤོག །དམིགས་པའི་གེགས་སེལ་ཆེན་མོ་ཞེས་བྱ་བ་ཤཱཀྱའི་དགེ་སློང་རཏྣ་ཀིརྟིས་ཡི་གེར་བཀོད་པའོ།། །། 

༧༤༢༽ ༄། །གེགས་སེལ་གྱི་ཞལ་གདམས་སྡུག་བསྔལ་སྐེམ་བྱེད།། ཨོཾ་སྭསྟི། ལྷུན་གྲུབ་འགྱུར་བ་མེད་པ་ཆོས་ཀྱི་སྐུ། །གཟུང་འཛིན་འཁོར་བའི་སྐྱོན་གྱིས་མ་གོས་ཤིང༌། །ཟག་མེད་བདེ་བ་ཆེན་པོ་རྒྱས་པར་མཛད། །རང་བྱུང་བླ་མ་རིན་པོ་ཆེ་དཔལ་འདུད། །དུས་གསུམ་མཁྱེན་པའི་ཡེ་ཤེས་ཀྱི། །ལུས་སེམས་གཉིས་ཀྱི་གནས་ལུགས་ལ། །ལམ་རྣམས་ཉམས་སུ་ལེན་པའི་ཐབས། །སྐྱོན་དག་ཡོན་ཏན་རྫོགས་པ་འདི། །ཨེ་མ་ངོ་མཚར་རྨད་ཀྱི་ཆོས། །དམ་ཆོས་རིན་ཆེན་སྐྱབས་སུ་མཆི། །དེ་ལ་གེགས་སེལ་དང་བོགས་འདོན་པའི་གདམས་ངག་ལ་མཁས་པར་བྱ་བ་ནི། རྒྱུ་སྡིག་པ་མི་དགེ་བ་བྱས་པ་ལས་འབྲས་བུ་སྡུག་བསྔལ་བར་གསུངས་པ་དང༌། དགེ་བ་བྱས་པས་འབྲས་བུ་བདེ་བ་འབྱུང་བར་གསུངས་པས་རྒྱུ་ལ་གཟོབ་གསུང༌། ཞེ་སྡང་གཙོ་བོར་གྱུར་པ་ལས་འབྲས་བུ་ཚ་བའི་ནད་དང་སྡུག་བསྔལ་འབྱུང་བར་གསུངས་པ་དང༌། རྒྱུ་འདོད་ཆགས་གཙོ་བོར་གྱུར་པ་ལས་འབྲས་བུ་གྲང་བའི་ནད་དང་སྡུག་བསྔལ་འབྱུང་བར་གསུངས་པ་དང༌། རྒྱུ་གཏི་མུག་གཙོ་བོར་གྱུར་པ་ལས་འབྲས་བུ་མཛེའི་ནད་དང་སྡུག་བསྔལ་འབྱུང་བར་གསུངས་པ་དང༌། བྱམས་ལ་སྙིང་རིང་བྱས་པས་མཛེའི་རྒྱུར་གསུངས་པ་དང༌། བླ་མ་དང་བླ་མའི་འཁོར་ལ་ཕྲག་དོག་བྱས་པས་མཛེ་འབྱུང་བར་གསུངས་པ་དང༌། འབྱུང་བཞི་ཆ་མ་སྙོམས་པས་ནད་དང་སྡུག་བསྔལ་འབྱུང་བར་གསུངས་པ་དང༌། འཁྲུལ་འཁོར་སྒུར་བ་དང༌། གྲང་བའི་ཁ་ཟས་ཆེས་པ་དང༌། མང་བ་དང༌། རྣམ་རྟོག་མང་བ་ལས་སྙིང་རླུང་དང༌། རླུང་ལོག་དང་དྲང་སྲོང་གི་ནད་འབྱུང་བར་གསུངས་པ་དང༌། རྒྱུ་འབྲས་བསླུ་བ་མེད་པས་རྒྱུ་མ་རྫོགས་ན་འབྲས་བུ་མ་སྨིན་པར་མི་འདག་པར་གསུངས་པ་དང༌། རྒྱུ་མ་སོང་བར་འབྲས་བུ་མི་འོང་བར་གསུངས་པས་ཤེས་པར་བྱའོ་གསུང༌། ། བླ་མ་རིན་པོ་ཆེའི་ཞལ་ནས། །ལྷག་མ་རླུང་གི་སྦྱོར་བ་ཡིས། །སྐྲན་དང་དམུ་ཆུ་འབྱང་བར་བྱེད། །རྡོ་རྗེ་སྲིན་པོའི་འཁྲུལ་འཁོར་གྱིས། །ནད་རྣམས་ཐམས་ཅད་དབྱུང་བར་བྱ། །ཞེས་གསུངས་པས་འབྱུང་བ་བཞི་ཆ་མ་སྙོམས་པས་རླུང་རང་སར་མི་གནས།

རླུང་རང་སར་མི་གནས་པས་བཟའ་བ་དང༌། བཏུང་བའི་དྭངས་སྙིགས་མ་ཕྱེད་པས་དྲི་ཆེན་གྱི་ལྷག་མ་ཤིན་ཏུ་འཁྲེགས་པ་ཞིག་ལོང་ཁའི་ཟུར་དུ་ལུས་པས་དྲི་ཆུའི་རྩ་ལམ་འགགས། དེར་ཆུ་ལན་གྲངས་མང་དུ་འབྱུང་བ་སྙམ་བྱེད་ཀྱང་རྫིང་ཆུ་ཆེ་བ་ལ་ཀླུང་ཆུ་ཆུང་བས་ལྷག་ཡས་རྫིང་ཁེངས་པར་འོང་བ་བཞིན་དུ། འདིར་ཡང་རྩ་ཆུ་ལྷག་མ་གཉིས་ལ་རླུང་གི་སྦྱོར་བ་སྟོབས་རྒྱས་ནས་ཆུ་གསང་དྲུག་མདོ་ལ་སོགས་པའི་ལུས་སྐྲངས་ནས་དམུ་ཆུ་འབྱུང་ངོ༌། །རབ་ཏུ་བྱུང་བ་དང༌། སྒོམ་ཆེན་པ་ལ་འབྱུང་ཉེ་བ་ནི། ཚུལ་ཁྲིམས་རིན་པོ་ཆེ་བསྲུངས་པ་དང༌། བསྐྱེད་རྫོགས་ཀྱི་དོན་བསྒོམས་པས་རླུང་གྱེན་དུ་ལྡོག་དེས་གཅིག་ཤོས་རྒྱས། དེ་འགྲེམས་པའི་ཐབས་ཧཱུྃ་རིང་ཐུང་ལ་སོགས་པ་བྱས་པས་གཅིག་ཤོས་མ་ཁྲེམས་པས་དམུ་ཆུ་འབྱུང་བ་ཡིན་གསུང་ངོ༌། །འོ་ན་ཇི་ལྟར་བྱ་སྙམ་ན། སུམ་ཆོས་ཀྱིས་ཉམས་སུ་བླང་གསུང༌། དམུ་ཆུ་བཅོས་པའི་ཐབས་ལ་སྦྱོར་བ། དངོས་གཞི། རྗེས་རྣམ་པ་གསུམ། སྦྱོར་བ་ལ་སྟན་འབོལ་བ་དང༌། སྔས་མཐོ་བ་དང༌། ཞབས་ཕྱོགས་ནས་རླུང་དང་ལྷགས་པ་མི་འོང་བ་དང༌། ཉལ་ས་ཤིན་ཏུ་བདེ་བར་བྱ། རྩ་ཆུ་འབྱུང་སར་སྟན་ནག་པོ་མ་ཡིན་པ་དཀར་པོ་ལ་སོགས་པར་བཏིང་བར་བྱ། བཟའ་བཏུང་རུལ་སུངས་མ་ཡིན་པ། ཚྭ་སྐྱུར་ཅན་མ་ཡིན་པ། བསིལ་ཕྱོགས་མ་ཡིན་པ། དྲོད་ཆེ་ལ་བཅུད་ཆེ་བ་རྣམས་བསྟེན་པར་བྱའོ། །ཤ་ཚ་བ་དང་རང་ཉམ་མི་ང་བའི་གཡོག་ཀྱང་ཚགས་བྱའོ། །དངོས་གཞི་ལའང་སྔོན་འགྲོ་དང་དངོས་གཞི་གཉིས་ལས། སྔོན་འགྲོ་ལམ་དུ་བཏང་བ་དང་སེམས་བསྐྱེད་པ་དང༌། ལུས་ཡི་དམ་གྱི་ལྷར་བསྐྱེད་པ་དང༌། སྟོང་ར་བསྒོམ་པ་དང་བླ་མ་དམ་པ་སྙིང་གི་དབུས་སུ་དྲན་ཙམ་བྱ་བའི་སྔོན་འགྲོ་རྣམས་རྒྱུད་ལ་སྐྱེ་བར་བྱའོ། །དངོས་གཞི་ལ་ལུས་ཀྱི་འཁྲུལ་འཁོར་གན་རྐྱལ་དུ་ཉལ། རྐང་པ་གཉིས་ཤད་ཀྱིས་བརྐྱང་ལ་མཛུབ་གང་ཙམ་ཡར་བསྐུམ་པའི་སར་རྟིང་པ་གཉིས་ཕྱིར་བགྲད། མཐེ་བོང་གཉིས་སྤྲད་ལག་པ་གཉིས་བཤང་ལམ་གྱི་ཁ་གཡས་གཡོན་གཉིས་ཀྱི་བརླའི་ཤ་བོ་ཆེ་ལ་འཐེན།

སེམས་དམིགས་པ་ལྟེ་བའི་འོག་ཁོང་པའི་ནང་རྩ་གསུམ་འདུས་པའི་མདོར་བླ་མ་དམ་པ་བསྒོམ། བླ་མ་དམ་པའི་སྐུ་ལས་ཡེ་ཤེས་ཀྱི་མེ་སྦོམ་ཕྲ་ལག་ངར་ཙམ་ཞིག་བཤང་ལམ་ན་མར་ནར་གྱིས་བྱུང་ནས། ལུས་ཀྱི་ཐད་སོའི་ས་གཏིང་ན་མར་དང་པོ་འདོམ་བདུན་ཙམ། དེ་ནས་ཇེ་རིང་ཇེ་རིང་ལ་བསྒོམ་པར་བྱའོ། །དམིགས་པ་ས་གཏིང་དུ་འགྲོ་མ་ཉན་ན། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་པས་སྟོང་པ་ཉིད་དུ་བསྒོམ། མེའི་རྩེ་མོ་ལ་གསེར་གྱི་རྡོ་རྗེ་རྒྱ་གྲམ་ཤིན་ཏུ་བརྗིད་པ་ཞིག་བཏགས་ལ་བསྲིང༌། བླ་མ་མཚན་ཉིད་དང་ལྡན་པ་མེད་ན་རང་གི་ཡི་དམ་ལྷའི་ས་བོན་ནམ། ཕྱག་མཚན་ནམ། རིགས་ཀྱི་བདག་པོ་བསྒོམ་ལ། དེ་ལ་མེའི་དམིགས་པ་བསྲིང་བར་བྱ། དབང་བསྐུར་མ་ཐོབ་པ་ཡིན་ན། ཇོ་བོ་ཐུགས་རྗེ་ཆེན་པོ་ལ་སོགས་པའི་བསྒོམ་ཕོག ཡང་སྔར་བཞིན་དུ་རིགས་ཀྱི་བདག་པོ་ལ་སོགས་ལས་མེའི་དམིགས་པ་བསྲིང་བར་བྱའོ། །རླུང་གི་མན་ངག་ལ་དང་པོ་སྣ་སྒོ་ནས་སྙིང་ག་ཙམ་དུ་ཕུལ། དེ་ནས་ངལ་ཞིག་གསོ་ལ་ཕོ་བར་སླེབས་པར་ཕུལ། དེ་ནས་བཤང་ལམ་ཁར་ལྷན་གྱིས་སླེབས་པར་ཕུལ། དེ་ལྟར་བྱས་པས་དམུ་ཆུ་ཆུའི་ལམ་ནས་འབྱུང༌། དྲི་ཆེན་བཤང་ལམ་ནས་འབྱུང༌། རྐྱལ་པ་ཕུས་བཏབ་པ་ལ་བུག་པ་ཕུག་པའམ། ཆང་ཐེམ་ཁ་བཏང་བ་བཞིན་དུ་ཆུ་རྣམས་ཐོན། སྐྲངས་རྣམས་ཞི་ནས་ནད་ཕན་པར་འགྱུར་རོ། ཆུ་་་་་་དམིགས་པ་ཆུ་ལམ་བཤང་ལམ་བར་དུ་གཏད། བཤང་ལམ་དུ་གཏད་ན་ཆུ་ཐམས་ཅད་བཤལ་ཏེ་མི་དགའ། ཆུ་ལམ་དུ་བཏང་ན་ཁམས་ཉམས་དོགས་ཡོད། ཆུ་ལམ་ལ་མ་ཐོན་པར་དྲི་ཆེན་དྲི་ཆུ་ཐམས་ཅད་སྲིན་པོའི་ཞལ་ནས་འབྱུང་ན་ཆུ་ཐོན་ཡང་ནད་མི་ཕན་གྱི་དོགས་ཡོད་པས་འཁྲུལ་འཁོར་ཙོག་པུར་བྱ། སྔར་བཤང་ལམ་གྱི་ཁར་འབོལ་བཞག་ལ་རྒྱབ་ཕྱོགས་མཐོ་ཙམ་བྱ། རྐང་པ་གཉིས་ཀྱི་བར་དུ་ཆུ་སྣོད་ཅི་རིགས་པ་བཞག་ལ་ཆུ་འཚག་པའི་འཁྲུལ་འཁོར་བྱ། སྔར་བཤང་ལམ་ལ་བསྒོམ་པའི་དམིགས་པ་དེ་སྒྲོ་བའི་་་་་་་་་རླིག་རིལ་ཐད་ཀ་མར་བསྲིང་ལ་བསྒོམ།

རླུང་ཆུ་སོར་བག་ཙམ་འཕུལ། དེས་ཆུ་ཆུ་ལམ་ལ་ཐོན་ནས་ནད་ཕན་པར་འགྱུར་རོ། །རྗེས་བཅད་པ་ནི། ཆུ་ལ་ལྷག་མ་ལུས་ན་རྐང་སོར་ལག་སོར་ཆད་པ་ལ་སོགས་པ་འབྱུང་བས། བདེ་ནས་ཀྱང་ཟླ་བ་གཅིག་བར་དུ་འཁྲུལ་འཁོར་དང༌། དམིགས་པ་སྔར་བཞིན་བྱ། དེ་ནས་ཀྱང་ཟླ་བ་གཅིག་གི་བར་དུ་ཕྱག་རྒྱ་ཆེན་པོ་བསྒོམ་པ་གལ་ཆེ། ལྟོ་བཅོས་དང༌། སྤྱོད་ལམ་གྲང་སར་མི་སྡོད་པ་དང༌། རྐང་རྗེན་ལ་སོགས་པ་མི་བྱ་བ་དངོས་གཞི་བཞིན་དུ་ཤེས་པར་བྱའོ་གསུང༌། དེས་དམུ་ཆུ་བཅོས་པའི་ཐབས་རྫོགས་སོ། ། རྩ་བ་དང་བརྒྱུད་པའི་བླ་མ་དམ་པ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། །རླུང་ལོག་བཅོས་པར་བྱེད་པའི་ཐབས་ལ། ལམ་དུ་གཏོང་བ་ལ་སོགས་སྔོན་འགྲོ་རྣམས་སིང་གིས་ཉལ་དུས་སུ་་་་་་བྱས་ལ་ལུས་་་་་་འདུག་དུས་ལ་དཀྱིལ་ཀྲུང་ཡང་ཡང་བྱ་ཀྱི་འཁྲུལ་འཁོར་ནི་དམུ་ཆུའི་འཁྲུལ་འཁོར་ཉལ་བ་ལྟར་བྱ། སེམས་ཀྱི་དམིགས་པའང་གོང་ལྟར་བྱ། མཛེ་སྐྱ་གསོ་བར་བྱེད་པའི་ཐབས་ལའང་དེ་བཞིན་དུ་བྱའོ། །མིག་འབྱར་གསོ་བར་བྱེད་པའི་ཐབས་ལ། སྦྱོར་བ་ལ་ཟས་རུལ་སུངས་དང༌། སྐོམ་ཚྭ་སྐྱུར་དང༌། བསིལ་བའི་ཁ་ཟས་སྤངས་ཏེ། དྲོད་ཆེ་བ་དང་བཅུད་ཆེ་བའི་ཁ་ཟས་བསྟེན་པར་བྱའོ། །རྐང་རྗེན་དང་འཁྱགས་པ་ལ་སོགས་པ་སྤང་བར་བྱའོ། །དངོས་གཞི་ལ། རང་གི་ནད་དེ་བཙིར་གྱིས་བཟུང་ལ་བདག་གི་ནད་འདིས་སེམས་ཅན་ཐམས་ཅད་ཀྱིས་གཙོ་བྱས་པའི་ལས་ཀྱི་སྒྲིབ་པ་དང༌། ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག་ཅེས་ལན་གསུམ་དུ་གཏོང་བར་བྱའོ། །ལམ་དུ་གཏོང་བ་ཐམས་ཅད་འདིའི་ལུགས་གྱི་རིགས་ཤེས་པར་བྱའོ་གསུང༌། བྱང་ཆུབ་ཀྱི་སེམས་ལ་སོགས་པ་ཐབས་གཞན་རྣམས་ཀྱང་འདི་དང་འབྲེལ་པ་ཅན་དུ་བྱའོ། །ཕོ་བའི་ནང་དུ་བླ་མ་དམ་པ་བསྒོམས་ལ། བླ་མ་དམ་པའི་སྐུ་ལས་ཡེ་ཤེས་ཀྱི་མེ་ལྕགས་སྲེགས་ཐབ་ཏུ་བཅུག་པ་འདྲ་བ་སྦོམ་ཕྲ་ལག་ངར་ཙམ་ཞིག་བཤང་ལམ་ན་མར་ཤར་གྱིས་བྱུང་ནས་འདོམ་བདུན་ལ་སོགས་པ་ཇེ་རིང་ཇེ་རིང་བསྲིང་བར་བྱས་ལ་མེའི་རྩེ་མོ་ལ་སེམས་རྩེ་གཅིག་ཏུ་མ་ཡེངས་པར་བྱས་ལ།

གསལ་ན་གསལ་བའི་ངང་ལ་བཞག མི་གསལ་ན་མི་གསལ་བའི་ངང་ལ་བཞག དམིགས་པ་གཞན་རྣམས་ཀྱང་འདི་ལྟར་ཤེས་པར་བྱའོ། །ཡང་ན་རྩ་གསུམ་འདུས་པའི་མདོར་བླ་མ་དམ་པ་བསྒོམ་པའི་དམིགས་པ་སྔར་བཞིན་དུ་བསྲིང་བར་བྱའོ། །བླ་མ་དམ་པ་མཚན་ཉིད་དང་ལྡན་པ་མེད་ན། བླ་མ་སྒོམ་སར་རིགས་ཀྱི་བདག་པོ་ལ་སོགས་པ་བསྒོམ་ལ་དམིགས་པ་སྔར་བཞིན་བསྲིང༌། ཆོས་སྒོ་མ་ཕྱེ་ན་ཇོ་བོ་ཐུགས་རྗེ་ཆེན་པོ་ལ་སོགས་པའི་སྒོམ་ཕོག ལྟེ་བའི་འོག་ཁོང་པའི་ནང་ན་དམིགས་པ་སྔར་བཞིན་བསྲིང་བར་བྱའོ་གསུང༌། །སྐྲན་བཅོས་པའི་ཐབས་ལ་་་་་འབྲས་ལའང་དེ་བཞིན་བྱ་སྤྱོད་ལམ་དང་ཟས་བཅོས་གོང་བཞིན་བྱས། སྐྲན་གྱི་ནང་དུ་ཡི་གེ་ཧཱུྂ་མཐིང་དམར་ཞིག་བསྒོམས་ལ་ཡེ་ཤེས་ཀྱི་མེ་འབར་བས་སྐྲན་ཐམས་ཅད་བསྲེགས་པར་བསམ། དྲགས་ན་སྐྲན་རལ་ནས་ཤི་དོགས་ཡོད། ཚོད་བླངས་ལ་བྱའོ་གསུང༌། །གཉན་ནད་བཅོས་པར་བྱེད་པའི་ཐབས་ལ། རྩ་འུར་མིང་ནས་མི་འདོན། ཟས་དཀར་གསུམ་དང་མངར་གསུམ་སྤང༌། ལམ་དུ་གཏོང་བ་ལ་སོགས་པ་སྔོན་འགྲོ་རྣམས་མྱུར་དུ་དྲན་ཙམ་བྱ། ཁོ་སྙིང་ལ་རྒྱུགས་པ་ཡིན་པས་བླ་མ་དམ་པ་སྙིང་གི་དབུས་སུ་བསྒོམ། དེ་ལས་ཡེ་ཤེས་ཀྱི་མེ་ཞིག་ནར་གྱིས་འབར་བས་ཁོ་དང་པོ་གར་ཞུགས་པའི་ས་དེར་ནད་་་་་་ཚབ་ཆེན་ན་སྙིང་གི་དབུས་སུ་བླ་མ་དམ་པ་བསྒོམ། དེ་ལས་ཡེ་ཤེས་ཀྱི་མེ་འབར་བས་རང་གི་ལུས་ཀྱི་ནང་གང་ནས། ཁོ་གར་ཞུགས་པ་དེར་ཏལ་གྱིས་མཐོ་གང་ཙམ་ཕྱིར་ཏ་ལ་ལ་འབར་བར་བསམ་དང༌། སྡིག་སྒྲིབ་ཐམས་ཅད་མེ་དེའི་རྩེ་མོ་ལ་བསྲེགས་པར་བསམ།་་་་་གག་པ་ལ་མེ་དེ་བྱུང་ནས་གྲེ་བར་ནད་དེ་བསྲེགས་པར་བསམ། དེ་ལས་མཐོར་མི་བཏང། ནད་དབལ་ཚོགས་ནས་ལུས་ལས་མཐོ་གང་ཙམ་ན་མེ་བསྲིང༌། དེས་ནད་དེ་ཐོན་པ་ཡིན། རྨ་གསོ་བར་བྱེད་པའི་ཐབས་ལ། བྱུང་མ་ཐག་ཏུ་རྩ་འཛིན་པ་ལ་མར་ཁུ་ཕོར་གང་ཙམ་བཏང༌། སྔོན་འགྲོ་རྣམས་གོང་ལྟར་བྱ། གཞོན་ན་ཞག་བདུན། རྒན་ན་ཞག་གསུམ་ལྟོ་བཅད། རྨ་ནང་སྟོང་པ་སང་ངེ་བསྒོམ།

དེ་ནས་རྨ་ཁར་་་་་་དེས་རྨ་ཚད་འདི་སོས་པ་ཡིན་བླ་མ་དམ་པའམ། ཇོ་བོ་ཐུགས་རྗེ་ཆེན་པོ་ཡུངས་འབྲུ་ཙམ་ཞིག་བསྒོམ། དེ་ལྟེམ་གྱིས་ཞུ་བ་ལས་་་་་་ཡང་ཆུ་སེར་གྱིས་རྒྱས་ནས་རྨ་སྲང་དུ་སོང་ན་རྨ་ནང་དུ་པདྨ་འདབ་མ་ལྔ་པ་ཡུ་བ་མཐོ་གང་ཙམ་ཞིག་གི་སྟེང་དུ་ཧཱུྂ་ངམ་ཡི་དམ་གྱི་ལྷ་ཆུང་ངུ་ཞིག་བསམ། དེས་ཆུ་སེར་ཐོན། ཡེ་ཤེས་ཀྱི་བདུད་རྩི་དཀར་མེར་གྱིས་རྩ་ཁ་ཁེངས་པར་བསམ། ཡང་ན་ཨ་དཀར་པོ་ཞིག་བསྒོམ་ལ་ཞུ་བས་གོང་བཞིན་བསམ། ལྟོ་བཅོས་སྨན་དཔྱད་དང་མཐུན་གསུང༌། མ་ཞུ་བ་བཅོས་པ་ལ་ཁ་ཟས་རུལ་སུངས་ཚ་སྐྱུར་སྤང༌། བསིལ་དྲོད་སྙོམས་པ་བསྟེན་པར་བྱ། སྤྱོད་ལམ་ཚ་གྲང་དང་བསྟུན་ལ་བསྟེན། སྔོན་འགྲོ་གོང་ལྟར་བྱ། སྟོང་ར་སྒོམ་དུས་ཐོ་རངས་ཡིན་པས། ཐོ་རངས་ནས་བཟུང་སྟེ། དྲོ་བར་གྱི་བར་དུ་སྟོང་ར་བསྒོམ་པར་བྱའོ། །དེ་ནས་ཕོ་བའི་ནང་དུ་བླ་མ་དམ་པ་མཐེ་བོང་ཙམ་ཞིག་གསལ་སིང་ངེ་བསྒོམ། དེ་ལྟར་བསྒོམས་པས། ཚ་དབལ་དབལ་བྱེད་པ་དང་གྲང་ཉོག་ཉོག་བྱེད་པ་དང༌། བདེ་ཕྲིལ་ཕྲིལ་བྱེད་པ་དང་ཟུག་ཆེན་པོ་ལྡང་བ་དང༌། སྐྱུགས་པ་དང༌། འབྱངས་བ་ལ་སོགས་པ་འབྱུང༌། སྐྱུགས་ན་ནད་དེ་ལ་ཕན་ཏེ་ཕྱིས་སྐྱུགས་མང་དུ་འགྲོ་བས་བླ་མའི་སྐུ་ལས་ཡེ་ཤེས་ཀྱི་བདུད་རྩི་དཀར་ནར་གྱིས་བྱུང་ནས། འདོམ་གསུམ་ཙམ་དུ་ས་གཏིང་དུ་བསྲིང༌། རླུང་བཤང་ལམ་ན་མར་ཕུལ། དེས་ནད་འབྱོངས་སུ་ཐོན་ནས་འོང༌། འབྱོངས་སུ་མ་བྱུང་བར་རླུང་ཐོན་པའང་ཡོད། དེས་རྩ་མིག་གི་ནད་ཐོན་པ་ཡིན་པས་ཤིན་ཏུ་བཟང༌། དེས་ནི་མ་ཞུ་བའི་ནད་སོས་པར་འགྱུར་རོ་གསུང༌། །གཟེར་ཐུང་དང༌། མཆིན་ཁའི་ནད་བཅོས་པར་བྱེད་པའི་ཐབས་ལ། ཁ་ཟས་བཅུད་ཅན་སྤང་བར་བྱ། ལམ་དུ་གཏོང་བ་ལ་སོགས་སྔོན་འགྲོ་རྣམས་གོང་དང་མཐུན། གང་ན་སར་བླ་མ་དམ་པའི་སྐུ་མཐེ་བོང་ཙམ་ཞིག་བསྒོམ། གཟེར་འཕོས་ན་བླ་མ་དམ་པའང་དེར་བསྒོམ། སྒོམ་ཆེན་རྟོགས་ལྡན་ཡིན་ན་ནད་དེ་རང་བླ་མ་དམ་པར་བསྒོམ་པ་ཡིན། གཟེར་ནད་ཀྱི་ངོ་བོ་ཚོགས་ན་ལྟེ་བའི་འོག་རྩ་གསུམ་འདུས་མདོར་བླ་མ་དམ་པ་བསྒོམ།

དེ་ལ་ཡེ་ཤེས་ཀྱི་མེའི་དམིགས་པ་གོང་བཞིན་བསྲིང་བར་བྱའོ། །དེ་ལ་བློ་མི་འགྲོ་ན་ཡེ་ཤེས་ཀྱི་བདུད་རྩི་ཡུན་རིང་དུ་བསྲིང་བར་བྱའོ་གསུང༌། །གྲང་བའི་ནད་ཀྱི་མགོ་ན་བའང་དམིགས་པ་འདི་བཞིན་ཉམས་སུ་བླང་བར་བྱའོ་གསུང༌། །ཚད་ནད་འཁྲུ་བ་བཅོས་པར་བྱེད་པའི་ཐབས་ལ། ཁ་ཟས་རུལ་སུངས། ཚ་སྐྱུར། དྲོད་ཀྱི་ཟས་སྐོམ་ནད་དབལ་མ་ཚོགས་བར་དུ་སྤང༌། སྔོན་འགྲོ་གོང་དང་མཐུན། བླ་མ་དམ་པ་སྙིང་གི་དབུས་སུ་བསྒོམ། བླ་མ་དམ་པའི་སྐུ་ལས་ཡེ་ཤེས་ཀྱི་བདུད་རྩིའི་ཆུ་རྒྱུན་རེག་བྱ་བསིལ་བས་ལུས་ཀྱི་རྩ་གནད་དང་བཅས་པ་ཁེངས་ནས། ནད་ཐམས་ཅད་བདུད་རྩི་དང་འགྲོགས་ནས་བཤང་ལམ་ན་མར་ཐོན་པར་བསམ་མོ། །གཟེར་ཐུང་དང༌། གྲང་བ་དང༌། ཚ་བས་འཁྲུ་བ་གང་བྱུང་ཡང་རྟེན་འབྲེལ་གྱི་བཅོས་ཉམས་སུ་བླང་བར་བྱའོ་གསུང༌། །དང་པོ་་་་ཚད་པ་རི་ཐང་མཚམས་ལ་ནད་སྨིན་དུ་གཞུག སྨིན་པའི་ཚད་ནི་ལྕེ་སྐྱ་ལ་གཞུང་སོང་བ་དང༌། ལུས་གྲང་ཤུམ་བྱེད་པ་དང༌། མགོ་བོ་ཚལ་པར་གཏོང་བ་ཙམ་དུ་ན་བ་དང༌། ཚིགས་འབྱེད་པ་ཙམ་དུ་ན་བ་ལ་སོགས་འབྱུང་ངོ༌། །དེའི་དུས་སུ་ཚ་ཆུ་དང༌། ཀོ་མོག་གི་ཆུ་མ་ཡིན་པ་ཤད་ཀྱིས་འབབ་པའི་ཆུ་ལ་ནང་པར་སྐར་མ་མ་བྲོས་པའི་དུས་སུ་སྣོད་ནག་པོ་མ་ཡིན་པར་བླངས་ལ། ནད་པས་ཤེས་ཀྱང་རུང༌། རང་ཡི་དམ་གྱི་ལྷར་བསྒོམ། བརྟན་པར་བྱ་བའི་ཆེད་དུ་ཡི་གེ་དྲུག་པ་བརྒྱ་རྩ་བརྒྱད་བཟླས། དེ་ནས་ཇོ་བོ་ལྟེམས་ཀྱིས་ཞུ་བས་ཡེ་ཤེས་ཀྱི་བདུད་རྩི་དཀར་མེར་གྱིས་བསྒོམ། ཐེམ་བུ་ལ་སོགས་པའི་སྐྱོགས་གཙང་མས་ལན་གསུམ་འཕྱར། ནག་པོ་མ་ཡིན་པའི་གོས་མང་དུ་ཚགས་བྱ། ཆུ་དེ་ལ་ཕོར་བ་གང་ངམ། གསུམ་མམ། ལྔ་ལ་སོགས་པ་འོས་ཚད་ཅིག་བཏང༌། དེ་ནས་གོས་རྣམས་རིམ་པ་བཞིན་དུ་བསྐོན་ལ་མ་སུབས་ཙམ་དུ་བྱིབ། དང་པོ་ཆུ་འཁྱགས་དེས་འདར་བ་འོང༌། དེ་ནས་ཆུ་ཞུ་སྟེ་ནད་རྣམས་རྔུལ་དུ་ཐོན་ནས་འོང༌། གཞོན་ན་ལན་འགའ་བྱ། རྒན་ན་གྲང་བ་སྐྱེ་དོགས་ཡོད་པས་ཚོད་བཟུང་ལ་བྱ།

རྟེན་འབྲེལ་ཆུའི་སྦྱོར་བ་འདི་ག་བུར་གཏོང་བའི་དོད་ལགས་སོ། །དེ་ནས་མར་བཏབ་པའི་ཆུ་ངུའམ། ཏྲེ་ལོང་ཐང་ངམ། རི་ཐང་མཚམས་ཀྱི་ལྟོ་བཅོས་ལ་གཟབ་པར་བྱའོ། །དེས་ཚད་ནད་ཚབས་པོ་ཆེ་ཐམས་ཅད་ལ་ཕན་པར་འགྱུར་རོ། །ཆམ་འཁྲུགས་ལ་སོགས་པ་ཚད་པ་གསར་པའི་ལྟོ་བཅོས་ནི། ལྟོ་བཅོས་གོང་དང་མཐུན། སྔོན་འགྲོ་གོང་དང་མཐུན། སྟོང་ར་ཡུན་རིང་དུ་བསྒོམ། ཁོང་པའི་ནང་ནས་བཤང་ལམ་ན་མར་ལ་མེ་ཏོག་པདྨ་དཀར་པོ་འདབ་མ་ལྔ་པ་ཞིག་ནར་གྱིས་བྱུང་བས། འདོམ་གང་ཙམ་དུ་བསྲིང༌། ཆེ་ཆུང་དཀར་ཡོལ་ཙམ་ཞིག་བསྒོམ། དེས་ཚད་པ་གསར་པ་ལས་ཐར་བར་འགྱུར་རོ། །གྲང་བ་སྐྱ་བོར་འཁྲུ་བར་བྱེད་པའི་ཐབས་ལ། ཁ་ཟས་ནི། སྟོན་གྱི་གྲོ་མ་ཆུ་བཅད་པ་དང༌། མར་ཁུ་བཙག་བཅད་གཉིས་དཀྲུགས་ལ་མ་གྲངས་པར་བཟའ། འབྲས་ཀྱི་ཚ་བ་དང༌། ཆུ་ངུ་ལ་སོགས་པའི་ཚོད་བླངས་ལ་བཏང༌། སྔོན་འགྲོ་རྣམས་གོང་དང་འདྲ། བཤང་ལམ་གྱི་ཁར་མེ་ལོང་གི་དལ་ཞིག་བསམ། དེའི་དབུས་ནས་མེ་ནར་གྱིས་བྱུང་ནས་ཕོ་བར་སླེབས་པར་བསྒོམ། འབྱང་འཕྲོ་ཆད་ནས་འདྲིལ་ན་དམིགས་པ་སྒོམ་འཕྲོ་བཅད་ལ་ས་འཆགས་པའི་འཁྲུལ་འཁོར་བྱ་སྟེ། བཤང་ལམ་རླུང་དལ་གྱིས་ཕུལ། དེས་ནད་འདྲིལ་ཐོན་ནས་ནད་ཕན་པར་འགྱུར་རོ། །སྙིང་རླུང་གི་ནད་བཅོས་ལ། བཟའ་བཏུང་དྲོད་བསིལ་སྙོམས་པ། བཅུད་ཆེ་བ་རྣམས་བསྟེན། སྔོན་འགྲོ་རྣམས་གོང་དང་འདྲ། དྲན་ཙམ་བྱ། སྙིང་གི་ལུང་ཐག་ནར་གྱིས་བསྲིངས་ལ། བཤང་ལམ་ཁར་སྙིང་གི་རྩེ་མོ་ཡར་བསྟན་ལ། པདྨ་དམར་པོ་འདབ་མ་བརྒྱད་པ་བསྒོམས་ལ་ཟེའུ་འབྲུ་ལ་བླ་མ་དམ་པ་བསྒོམ་པར་བྱ། མཐུན་པའི་གྲོགས་ཀྱིས་ཕེབས་པའི་ཚིག་གླེང་བར་བྱ། དེས་སྙིང་རླུང་གི་ནད་ལས་གྲོལ་བར་འགྱུར་རོ། །དྲང་སྲོང་གི་ནད་བཅོས་ཐབས་ལ་མོ་གཟའ་དང་ཆུ་གཟའ་བརྟག་པར་བྱ་སྟེ། རྣ་བའི་རྒྱབ་ཀྱི་རྩ་སྔོ་རམ་གྱིས་བྱུང་ན་ཆུ་གཟའ་ཡིན། སོག་མས་བྲབ་བོ། །འཇིག་རྟེན་མགོན་པོའི་གསུང་གིས། ལུས་སྟོད་དུ་འུར་གྱི་ཚངས་པ་འོང་ན་དེ་ལ་བརྟེན་ན་ཕྱི་རོལ་ཏུ་མི་མ་ཡིན་གྱི་གནོད་པ་འབྱུང་བ་ལུས་འཁྲུགས་ཚ་གྲང་གི་ནད་བསྐྱེད་པ་དང་སྙིང་རླུང་ལ་སོགས་ཉེས་པ་འབྱུང༌།

གོང་དུ་བསྟན་པའི་ཉེས་པ་སེལ་བ་དང་པོར་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷ། མདུན་དུ་བླ་མ་རིན་པོ་ཆེ་ལ་སངས་རྒྱས་དངོས་ཀྱི་འདུ་ཤེས་བསྐྱེད་ལ་མཆོད། སྤྱི་བོར་ཐིམ། སྙིང་གར་བཞུགས་པ། སྣ་རྩ་དམར་རམ་གྱིས་འགྲོ་ན་མེ་གཟའ་ཡིན་ཆུ་གྲང་གི་ཆུ་ལྕགས་བརྡེག་པ་དང༌། ལྟོ་བཅོས་ལ་སོགས་པ་བསྟུན། སྒོམ་ཆེན་པ་ཡིན་ན་ཕྱག་རྒྱ་ཆེན་པོའི་ངང་ལ་མཉམ་པར་བཞག་ཞབས་ལ་བྱུག་པ་བྱ། གཉིས་པ་རླུང་དང་མཐུན་པར་ཉམས་སུ་བླང༌། དེས་གྲོལ་བར་འགྱུར་རོ། །མིག་ནད་བཅོས་ཐབས་ཟས་རུལ་སུངས་དང༌། ཚ་སྐྱུར་སྤང་བར་བྱའོ། །བསིལ་དྲོད་སྙོམས་པ་བསྟེན། ལམ་དུ་གཏོང་བ་ལ་སོགས་པ་གོང་དང་འདྲ། རྐང་པའི་ཕུགས་གཉིས་སུ་ཧཱུྂ་མཐིང་ནག་གཉིས་མགོ་ཐུར་དུ་ལྟ་བར་བསྒོམ། ཡང་ན་བྱ་རོག་གི་མིག་གཉིས་ནས་མིག་རིག་གེ་བསྒོམ་པར་བྱའོ། །ཡང་ན་མིག་གི་ཐད་སཽའི་རྒྱབ་ཏུ་བྱ་རོག་གི་མིག་གཉིས་ནག་ཧྲིག་གེ་བསྒོམ་པར་བྱ། གང་རུང་ན་ན་གང་ན་ས་དེར་དེ་བཞིན་དུ་བསྒོམ། དེས་ཕན་པར་འགྱུར་རོ། །རྣ་བ་ན་ན་བསིལ་བའི་ཁ་ཟས་སྤང༌། སྔོན་འགྲོ་རྣམས་འདྲ་རྐང་པའི་ཕྱི་ཟུར་ལོང་བུའི་ཐོག་ཏུ་འཁོར་ལོ་དཀར་པོ་རེ་རེ་བསྒོམ། ཡང་ན་རླུང་གི་དམིགས་པ་བསྒོམ། དེས་ཕན་པར་འགྱུར་རོ། །སྣ་ཁྲག་ལུག་པའི་བཅོས་ཐབས་ནི། སྔོན་འགྲོ་རྣམས་འདྲ། སྐྱིལ་ཀྲུང་བཅའ། ལག་པའི་མཐེ་བོང་གཉིས་སྲིན་ལག་རྩར་གཏད་ལ། ཁུ་ཚུར་་་་་་་ལངས་ལ་གཏད། གཡས་ནས་བྱུང་ན་ལག་པ་གཡོན་པ་ལ་གཟུག་གཡས་ཀྱི་པུས་མོ་དགབ་བཅང༌། ལུས་དྲང་པོར་བསྲང༌། བླ་མ་རྩ་གསུམ་འདུས་མདོར་བསམ། རླུང་རྒྱུ་ཞབས་སུ་ཕུལ། དེས་ཆོད། མ་ཆོད་ན་དམུ་ཆུ་ཉལ་བའི་འཁྲུལ་འཁོར་དང་དམིགས་པ་བསྒོམ། །སོ་ན་བའི་བཅོས་ཐབས་ལ། བསིལ་བའི་ཁ་ཟས་སྤང༌། དྲོད་ཆེ་ལ་བཅུད་ཆེ་བ་རྣམས་བསྟེན། ན་སར་བླ་མ་དམ་པ་དང༌། ཇོ་བོ་ཐུགས་རྗེ་ཆེན་པོ་ཡུངས་འབྲུ་ཙམ་ཞིག་བསྒོམ། རྐང་པ་ལ་བྱུག་པ་བྱ། སྲིན་བུའི་ནད་ཀྱང་དེས་ཕན་པར་འགྱུར་རོ། །འབྲས་བཅོས་པའི་ཐབས་ནི།

སྔོན་འགྲོ་རྣམས་གོང་དང་འདྲ། ན་སར་ཧཱུྂ་མཐིང་དམར་ཞིག་བསྒོམ། དེ་ལ་ཡེ་ཤེས་ཀྱི་མེ་འབར་བས་ནད་ཐམས་ཅད་བསྲེགས་པར་བསྒོམ། ནད་དབལ་ཚོགས་ནས་རྨ་ཁ་མ་སོས་ན་ཡི་གེ་ཨ་དཀར་པོ་ཞིག་བསྒོམ། དེ་ཞུ་བ་ལས་ཡེ་ཤེས་ཀྱི་བདུད་རྩིས་རྨ་གང་བར་བསྒོམ། ནུས་པ་ཅན་གྱི་སྔགས་རྣོན་པོ་འདེབས་པ་གལ་ཆེ། དེས་ཕན་པར་འགྱུར་རོ། །འབྲུམ་པ་བཅོས་པའི་ཐབས་ལ། སྐམ་ནད་སྟོད་གཟེར་ལ་སོགས་པའི་ཚད་པ་དང་འདྲ་བས། ལྟོ་བཅོས་དྲོད་བཅུད་སྤང༌། ཆུ་ངུ་ལ་སོགས་པ་ཅི་འོང་བཏང༌། སྔོན་འགྲོ་གོང་དང་འདྲ། རྒྱུད་ལ་བསྐྱེད། འབྲུམ་བུ་ཕྱིར་རྡོལ་མ་ཉན་ན། ཡི་དམ་གྱི་ལྷ་ཕྱོགས་ཕྱོགས་ནས་ཤིན་ཏུ་ཆེ་བར་བསྒོམ། འབྲུམ་པ་ནང་དུ་ལོག་ན་བླ་མ་དམ་པ་སྙིང་གི་དབུས་སུ་བསྒོམ། འོད་ཟེར་དཔག་ཏུ་མེད་པ་སྤྲོས། བ་སྤུའི་བུ་ག་ནས་ཕྱིར་སྤྲོས་པར་བསྒོམ། འབྲུམ་བུ་མགོ་ནག་ན་ཁ་ཟས་བཅུད་ལ་སོགས་པ་ཚོད་བླངས་ལ་བཏང་དེས་ཕན་པར་འགྱུར་རོ། །བད་ཀན་སྨུག་པོའི་བཅོས་ལ། ལམ་དུ་བཏོང་བ་སོགས་སྔོན་འགྲོ་རྣམས་གོང་དང་མཐུན། ཟས་བསིལ་ཤས་ཆེ་བར་བྱས་ལ་ཚོད་བླ་མ་དམ་པ་སྙིང་གི་དབུས་སུ་བསྒོམ། བླ་མའི་སྐུ་ལས་ཡེ་ཤེས་ཀྱི་བདུད་རྩིའི་ཆུ་རྒྱུན་ཤིན་ཏུ་བསིལ་བས་ལུས་ཀྱི་ནང་ཐམས་ཅད་ཁེངས་ནས་ནད་ཐམས་ཅད་སངས་སངས་དག་པར་བསམ་ཞིང་བཤང་ལམ་ནས་འདོན་པར་བྱའོ། །དེས་ཕན་པར་འགྱུར་རོ། །ཁྲག་སྐྱུགས་པ་བཅོས་ཐབས་ལ། ཟས་བཅོས་བསིལ་དྲོད་སྙོམས་པར་བྱ། སྔོན་འགྲོ་གོང་དང་མཐུན། སྔོན་འགྲོ་ཀོ་ཆུ་མ་ཡིན་པ་འབབ་ཆུ་སྐར་མ་མ་བྲོས་པར་བླངས་ལ་ནང་པར་ལྟོ་སྟོང་ངམ། ནུབ་མོ་ཉལ་ཁར་ཕོར་པ་གསུམ་ཙམ་རེ་བཏང༌། ཆུ་མ་ཞུ་བར་དུ་བཟའ་བཏུང་མི་བྱ། བླ་མའི་འདུ་ཤེས་ཤེས་རབ་ཀྱི་ཕ་རོལ་ཏུ་ཕྱིན་པའི་གནས་སུ་བསྒོམ། རླུང་ཡང་དེར་བཟུང༌། དེས་ཕན་ནོ། །སྐྱུགས་པ་ལའང་ཕན། ཚེ་བསྲིང་བའི་མན་ངག་ཅེས་ཀྱང་བྱའོ། །རླུང་རོ་སྟོད་དུ་འཚང་ཞིང་རླུང་འཐུད་པ་ལའང་དེས་ཕན་གསུང༌།་་་་སེམས་མཉམ་པར་བཞག

དེའང་བདག་ཉིད་བླ་མ་ལ་བསྟིམ་པར་མདུན་དུ་བཞུགས་པའི་སྐབས་དེར་ཕྱིའི་མཆོད་པ་གླིང་བཞི་རི་རབ། ལྷ་དང་མིའི་འདོད་པའི་ཡོན་ཏན་ནང་གི་མཆོད་པ། ལུས་དང་ལོངས་སྤྱོད། བདག་ཉིད་ལྟོས་པ་མེད་པར་གསང་བའི་མཆོད་པ། ཟག་པ་མེད་པའི་བདེ་བ་ཆེན་པོ་ཕུལ། ཤིན་ཏུ་དགྱེས་པར་བསམ། འདོད་པའི་དོན་གསོལ་བ་བཏབ་ཕྱག་རྒྱ་ཆེན་པོར་ཐུགས་ཡིད་བསྲེས་པ་བསྔོ། དྲེག་གི་བཅོས་ལ། ལམ་དུ་བཏང་བ་སྔོན་འགྲོ་རྣམས་གོང་དང་མཐུན། ཚ་དྲེག་ཡིན་ན་ཟས་བསིལ་བ་རྣམས་བསྟེན། རྗུད་དྲེག་དང་འཁྲུགས་དྲེག་ཡིན་ན་ཁ་ཟས་དྲོད་དང་བཅུད་ཆེ་བ་རྣམས་བསྟེན། རྟགས་ཚ་དབལ་དང་གྲང་དབལ་ལས་ཤེས་པར་བྱ། བྱུག་པ་སྨན་དཔྱད་དང་བསྟུན་ལ་བྱ། གང་ཡིན་ཡང་ཆུ་སེར་གྱི་ནད་གདོན་ཞད་ཡིན་པས་བླ་མ་དམ་པ་སྙིང་གི་དབུས་སུ་བསྒོམ། བླ་མ་དམ་པའི་སྐུ་ལས་ཡེ་ཤེས་ཀྱི་མེ་འབར་བས་ནད་དང་གནོད་པ་ཐམས་ཅད་དེད་ནས། ལུས་ཀྱི་ཐད་སོ་ས་གཏིང་ན་མར་འདོམ་པ་ཉི་ཤུ་རྩ་གཅིག་གི་བར་དུ་བསྲིང་བར་བྱའོ། །གཡས་ན་ན་གཡས་བསྲིང༌། གཡོན་ན་ན་གཡོན་བསྲིང༌། གཉིས་ཀ་ན་ན་སྤྱི་ནས་བསྲིང༌། ཡང་ན་རྩ་གསུམ་འདུས་མདོར་བླ་མ་དམ་པ་བསྒོམ། སྐུ་ལས་ཡེ་ཤེས་ཀྱི་མེ་ལྕགས་བསྲེགས་ཐབ་ཏུ་བཅུག་པ་འདྲ་བ་སྦོམ་ཕྲ་ལག་ངར་ཙམ་ཞིག་བཤང་ལམ་ན་མར་ནར་གྱིས་བྱུང་ནས་འདོམ་ཉི་ཤུ་རྩ་གཅིག་གི་བར་དུ་བསྲིང༌། མེའི་རྩེ་མོ་ལ་སེམས་རྩེ་གཅིག་ཏུ་བྱ། ཚད་མེད་པའི་སྙིང་རྗེ་ཆེན་པོ་དང༌། སྟོང་ར་རྐང་པ་ཟངས་དུང་བཞིན་དུ་ཞབས་མེད་པར་སྒོམ་པ་དང་གཉིས་པོ་ལ་ནན་ཏན་ཆེ་བར་བྱ། དྲེག་བཞིན་དུ་མཛེ་ནད་ལའང་ཤེས་པར་བྱའོ་གསུང༌། བླ་མ་མཚན་ཉིད་ལྡན་པ་མེད་ན། གཉིས་པོ་གང་ནས་བསྲིང་ཡང་ཡེ་ཤེས་ཀྱི་ཧཱུྂ་མཐིང་དམར་ལས་བསྲིང་བར་བྱའོ། །དེས་ཕན་གསུང༌། །སྲིན་ནད་གླང་ཐབས་གྲོལ་མ་དུག་པའི་བཅོས་ནི། ལམ་དུ་གཏོང་བ་ལ་སོགས་པ་སྔོན་འགྲོ་གོང་དང་མཐུན། རྐང་པ་དང༌། རྒྱབ་གཞུང་མེ་ལ་སྲོས་པ་བྱུག་པ་བྱ། བསྐུ་བྱུག་དྲག་ཏུ་བྱ།

ལྟེ་བའི་འོག་ཏུ་བླ་མ་དམ་པ་བསྒོམ། དེ་ལས་ཡེ་ཤེས་ཀྱི་མེ་ནར་གྱིས་བྱུང་ནས་བཤང་ལམ་ན་མར་ནར་གྱིས་སོང༌། འདོམ་བདུན་ཙམ་དུ་བསྲིང་དེ་ལ་སེམས་རྩེ་གཅིག་ཏུ་བྱ། ཤེས་ན་ཞུ་སྨན། སྲིན་སྨན་ཆུ་སྐོལ་གྱིས་ཕུལ་ལ་བཏང༌། དེ་ལྟར་བྱས་པས་ཕན་པར་འགྱུར་རོ། །བརྡབས་པ་ལ་སོགས་པའི་སྐྲངས་རྡོ་བཅོས་པར་བྱེད་པ་ནི། ལམ་དུ་གཏོང་བ་ལ་སོགས་པའི་སྔོན་འགྲོ་རྣམས་གོང་དང་མཐུན། སྒོམ་ཆེན་ཡིན་ན་ཕྱག་རྒྱ་ཆེན་པོའི་ངང་ལ་མཉམ་པར་བཞག །དེ་མིན་ན་བཅོས་པའི་བྱ་བར་ཉིན་རེ་ཙམ་བཞག །དེ་ནས་བླ་མ་དམ་པ་རྩ་གསུམ་འདུས་མདོར་བསྒོམ། དེས་སྐྲངས་སྤྱི་ལ་ཕན། ཁོལ་བུར་སྐྲངས་ན་བླ་མ་དམ་པ་སྙིང་གི་དབུས་སུ་བསྒོམ། དེ་ལ་ཡེ་ཤེས་ཀྱི་མེ་བསྲིངས་ལ་མེའི་རྩེ་མོས་ནད་དེ་བསྲེགས་པར་བསམ། དེས་སྤྱི་དང་བྱེ་བྲག་མེད་པ་ལ་ཕན་པར་འགྱུར་རོ་གསུང༌། ། བླ་མ་རིན་པོ་ཆེ་ལ་ཕྱག་འཚལ་ལོ། །གེགས་སེལ་དང་བོགས་འདོན་གང་ཉམས་སུ་ལེན་ཡང་དཀོན་མཆོག་ལ་མཆོད་པ་འབུལ་བ་དང༌། ཆོས་དཀོན་མཆོག་གསུང་བསྒྲགས་པ་དང༌། དགེ་འདུན་དཀོན་མཆོག་ལ་བསྙེན་བཀུར་བ་དང༌། ཆོས་སྐྱོང་ལ་བ་ལིང་ཕུལ་ནས་བཀའ་བསྒོ་བྱ་བ་དང༌། གཞི་བདག་དང་གནོད་བྱེད་དང༌། ལན་ཆགས་ལ་བ་ལིང་ཕུལ་ནས་བདེན་པ་བདར་བ་དང༌། མདོར་ན་ཕྱག་རྒྱ་བཞིས་རྒྱས་ཐེབས་པར་བྱས་ལ་ཉམས་སུ་བླངས་པས་སྡིག་པ་དང་སྒྲིབ་པ་ནད་དང་སྡུག་བསྔལ་དག་ནས་གེགས་སེལ་བ་དང་ཕྱག་རྒྱ་བཞི་ལ་སོགས་པ་ཉམས་སུ་བླང་བའི་འབྲས་བུ་རྣམ་པར་སྨིན་པས་གནས་སྐབས་དང་མཐར་ཐུག་གི་ཡོན་ཏན་ཐོབ་ནས་བོགས་ཐོན་པ་དང༌། དགག་སྒྲུབ་མེད་པར་མཉམ་པ་ཉིད་དུ་རང་གྲོལ་བ་འདི་ངོ་མཚར་ཆེ། མཉམ་མེད་བླ་མ་རིན་ཆེན་གྱི། །གསུང་མཐའ་དཔག་པར་མི་ནུས་ཏེ། །ཟུར་ཙམ་ཡི་གེར་བཀོད་པ་ལ། །དཔའ་བོ་མཁའ་འགྲོའི་ཚོགས་རྣམས་ལ། །བཟོད་པར་གསོལ་ཞིང་སྐྱབས་སུ་མཆི། །གེགས་སེལ་སྡུག་བསྔལ་སྐེམ་བྱེད་ཅེས་བྱའོ། །བདག་དང་འཁོར་འདས་སེམས་ཅན་གྱིས། །དུས་གསུམ་བསགས་དང་ཡོད་པ་ཡི། །དགེ་བའི་རྩ་བ་འདིས་མཚོན་ནས། །བདག་དང་ཁམས་གསུམ་སེམས་ཅན་རྣམས། །རིགས་དྲུག་འཁོར་བའི་སྡུག་བསྔལ་བྲལ། །ཐར་པ་བདེ་བའི་ལམ་ཞུགས་ནས། །བླ་མེད་བྱང་ཆུབ་མྱུར་ཐོབ་ཤོག།

།། 

༧༤༣༽ ༄། །གེགས་སེལ་ཞལ་གདམས་དྭགས་པོ་སྒོམ་གཞོན་གྱི་ཟིན་བྲིས།། བླ་མ་རིན་པོ་ཆེ་ལ་ཕྱག་འཚལ་ལོ། །དང་པོ་བྱང་ཆུབ་མཆོག་ཏུ་སེམས་བསྐྱེད། །དེ་ནས་བདག་གི་ནད་དང་གནོད་པ་འདིས་སེམས་ཅན་ཐམས་ཅད་ཀྱི་ནད་དང་གནོད་པ་ཐམས་ཅད་དག་པར་གྱུར་ཅིག་སྙམ་དུ་ལན་གསུམ་རྒྱུད་ལ་བསྐྱེད། དེ་ནས་དཀོན་མཆོག་གསུམ་ལ་སྐྱབས་སུ་འགྲོ་བ་ལན་གསུམ་དུ་བྱ། ཚེ་འཁོར་བ་ཐོག་མ་མེད་པའི་སྡིག་པ་ཅི་བྱས་པ་ཐམས་ཅད་སོ་སོར་བཤགས་སོ་སྙམ་དུ་ལན་གསུམ་དུ་བསྒོམ། དེ་ནས་སྐྱབས་སུ་འགྲོ་བ་ལན་གསུམ་དུ་བྱས་ལ། རང་ལུས་ཡི་དམ་གྱི་ལྷར་བསྐྱེད། དེའང་ཁྲུ་མ་ཕུས་བཏབ་པ་བཞིན་དཀར་སིང་ངེ་བ་ཞིག་དུ་བསམ། སྙིང་གི་དཀྱིལ་དུ་བླ་མ་དམ་པ་འོ་མའི་རྐྱལ་པ་ལྟ་བུ་ཞིག་བསྒོམ། དེ་ལས་བདུད་རྩི་འོ་མ་ལྟ་བུ་མདོག་དཀར་པོ་རེག་བྱ་བསིལ་བས་ལུས་ཐམས་ཅད་གང་བར་བསམ། རླུང་མར་ཕུལ། སེམས་ཀྱང་སྨད་ལ་དམིགས་པ་གཏད་དོ། །ཚད་པའི་ནད་ལ་ཕན་པར་འགྱུར་རོ། །བླ་མ་རིན་པོ་ཆེ་ལ་ན་མོ། སྤྱིར་ནད་ལ་བརྟག་པ་དང༌། བསྡུ་བ་དང༌། འདོན་པ་གསུམ་ཡིན། དང་པོ་སྔོན་འགྲོ་ལམ་གཏོང༌། སྐྱབས་འགྲོ། སེམས་བསྐྱེད། ཡི་དམ་བསྒོམ་པ་སྟོང་ར་རྣམས་ཡིན་པས་གལ་ཆེ་བས་གསལ་བ་ཤེས་པ་དང་འདྲེས་པར་ཉམས་སུ་བླང༌། ཡུན་རིང་ཐུང་ནད་དང་སྦྱར། གཉིས་པ་སྙིང་གི་དབུས་སམ། ཕོ་བའམ། རྩ་གསུམ་འདུས་མདོར། བླ་མ་དམ་པ་བསྒོམ་པ་དེ་ཡིན། ཡུན་རིང་ལ་ཤིན་ཏུ་གསལ་བར་བསྒོམ། གསུམ་པ་བཤང་ལམ་ནས་མེའི་དམིགས་པ་བསྲིང་བ་དེ་ཡིན་ནོ། །དམིགས་པ་གསལ་ཡང་ནད་མ་སོས་ན། ཅི་འབྱོར་གྱི་ཚོགས་བསགས། ཕྱག་རྒྱ་ཆེན་པོ་བསྒོམ། དེ་ནས་ཡང་དམིགས་པ་བསྒོམ། །དྲི་ཆུའམ་བཤང་བ་སྡོམ་ན་ལམ་པ་ཀའི་འཁྲུལ་འཁོར་ནི། ཙོག་པུར་བསྡད་ལ་རྐང་པ་ཅུང་ཟད་བགྲད། ལག་པ་གཉིས་བརླའི་ཕྱི་ཟུར་དུ་ས་ལ་གཟུག འཕོངས་ས་ལ་མ་རེག་པར་བྱ། དང་པོ་ཁ་གནམ་དུ་བསྟན་ལ། དེ་ནས་མགོ་མདུན་དུ་དགུག་ཅིང༌། རླུང་སོ་དལ་གྱིས་མནན། ངག་ཏུ་ཨུ་དས་ཞེས་བརྗོད་ཅིང༌།

བཤང་གཅི་བཙིར་བ་བཞིན་བྱའོ། །དེས་བཤང་གཅི་ཐོན་ནོ། །གེགས་སེལ་ཞལ་གདམས་རྫོགས་སོ། །ཤུ་བྷཾ་མངྒ་ལམ།། །། ༧༤༤༽ ༄། །གེགས་སེལ་གྱི་ཞལ་གདམས་སྤྱན་སྔ་ཤེར་འབྱུང་གི་ཟིན་བྲིས།། ཨོཾ་སྭསྟི། བཀྲ་ཤིས་དང་བདེ་ལེགས་ཐམས་ཅད་འབྱུང་ཞིང༌། ནད་དང་གནོད་པ་དང༌། ཉེས་པ་དང༌། མི་མཐུན་པའི་ཕྱོགས་ཀྱིས་གཏན་མི་ཚུགས་ཤིང༌། ཚེ་རིང་བ་དང་ཡོན་ཏན་མ་ལུས་པ་འབྱུང་བའི་ཉམས་ལེན་ལ་སྤྱོད་ལམ་རྣམ་པ་བཞི་གང་གིས་གནས་ཀྱང་དུས་དང་གནས་སྐབས་ཐམས་ཅད་དུ་བཅོམ་ལྡན་འདས་ཚེ་དཔག་མེད་ཀྱི་དམིགས་པ་དེ་ཉིད་འབའ་ཞིག་བསྒོམ། དེ་དང་མ་བྲལ་ན་ཉེས་པའི་སྐྱོན་གྱིས་གཏན་མི་གོས་ཤིང་ཡོན་ཏན་ཐམས་ཅད་ཟླ་བ་ཡར་གྱི་ངོ་བཞིན་དུ་འབྱུང་བས་ཉམས་ལེན་གྱི་གཞུང་འདི་ཁོ་ན་ལ་བྱའོ། །དེ་ནས་ཟླ་བ་བྱུང་ངོ་ཅོག་གི་ཚེས་བརྒྱད་དམ། བཅུ་གསུམ་གང་རུང་དང༌། བཅོ་ལྔ་དང༌། ཉེར་ལྔ་དང༌། གནམ་སྟོང་དང༌། དུས་བཞི་ལ་ཀུ་སཱ་ལིའི་ཚོགས་གསོག་རེ་དམ་བཅའ་བྱའོ། །འདི་འཆི་བ་བསླུ་བ་རྣམས་ཀྱི་མཆོག་ཡིན། གཞན་ཡང་སྐབས་སྐབས་སུ་བསྲུང་བའི་འཁོར་ལོ་ཞལ་གདམས་མ་དང༌། རྣལ་འབྱོར་པ་བདག་ཉིད་བསྲུང་བའི་ཡི་གེ་གསུམ་གྱི་བསྲུང་འཁོར་རམ། གཏུམ་པོ་སུམ་བརྩེགས་སམ། བསྲུང་བའི་འཁོར་ལོ་རྣམས་ཀྱང་བསྒོམ། གཞན་ཡང་ནུབ་མོ་ཉལ་ནས་ཆོས་སྤྱོད་ཐམས་ཅད་ཚར་བ་དང༌། སེམས་བསྐྱེད་ལུས་ཡི་དམ་གྱི་ལྷར་བསྒོམ། ཡི་དམ་ལྷའི་སྙིང་གའི་དབུས་སུ་རྗེ་བཙུན་མ་འཕགས་མ་སྒྲོལ་མ། ནད་དང་གནོད་པའི་འཇིགས་པ་སྐྱོབ་མ། ཆེ་ཆུང་གང་བདེར་ཝལ་གྱིས་བསྒོམ། རྗེ་བཙུན་མའི་སྐུ་ལས་འོད་ཟེར་སྔོ་ལྗང་དུ་བ་ལྟ་བུ་བྱུང་བས། རང་ཡི་དམ་བསྒོམས་པའི་སྤྱི་གཙུག་ནས་རྐང་མཐིལ་ཡན་ཆད་ལྟེམས་ཀྱིས་གང་བར་བསྒོམ་དེའི་ངང་ལ་གཉིད་དུ་འགྲོ་བར་བྱ། ནང་པར་ལངས་ཁར་མི་དང་ཚིག་མ་འདྲེས་གོང་དུའང་དེ་ལྟར་བསྒོམ། འདིས་ནད་དང་གྲིབ་ལ་སོགས་པའི་ཚུལ་གཏན་མི་ཚུགས་གསུང༌། འདི་རྣམས་ལ་སྤྱན་སྔ་ནས་ཐུགས་རྩིས་ཤིན་ཏུ་ཆེ་བ་ཡིན་པས་རྟག་ཏུ་ཉམས་སུ་བླང་བར་བྱའོ། །ལར་རང་བསྲུང་ཙམ་གྱི་དགེ་སྦྱོར་ལ་ནན་ཏན་ཤིན་ཏུ་ཆེ་བར་བྱ།

དེ་བས་ལྷག་ན་བསམ་གྱིས་མི་ཁྱབ།། ཡང་དང་པོ་ལམ་དུ་བཏང་སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་ལྷར་བསྒོམས་པའི་རང་གི་ལུས་འདི་ཤ་དང་རུས་པ་རྐང་དང་ཆུ་རྒྱུས་རྒྱུ་ལྟོ་ཉལ་ཉིལ་ཙག་ཙོག་ཐམས་ཅད་མེད་པར་ཁྲུ་མ་ཕུས་བཏབ་པ་བཞིན་དུ་གཙང་སངས་ཀྱིས་དག་པར་བསྒོམ། དེ་རྣམས་དམིགས་པའི་སྔོན་འགྲོ་ཡིན། དངོས་གཞི་ལྟེ་བའི་འོག་ཁོང་པའི་ནང་སྤུ་མཚམས་ཀྱི་ཐད་སོར་གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་པ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ། རྟག་ཏུ་དེ་བསྒོམ། དེས་ཞེས་པ་འཇུ་བ་དང༌། གསོལ་ཐང་ལ་བསྐྱེད་འོང༌། གསོལ་ཐང་ལ་བསྐྱེད་བྱུང་བའི་དུས་སུ་སྐུ་ཁམས་གཞན་རྣམས་རང་བཞིན་གྱིས་དྭངས་ནས་འོང༌། ཐུགས་དམ་དམིགས་པ་འདི་ལ་ནན་ཏན་མཛད་པར་ཞུ། །ཡང་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་གྱི་ལྷའི་ཁོང་པའི་ནང་ཤ་དང་རུས་པ། རྐང་དང་ཆུ་རྒྱུས། རྒྱུ་ལྟོ་ཉལ་ཉིལ། བཙག་བཙོག་སྤུའི་རྩེ་མོ་ཙམ་ཡང་མེད་པ། རྣམ་པ་ནི་ཡི་དམ་ལྷ་ཡི་རྣམ་པ་ཁྲུ་མ་ཕུས་བཏབ་པ་བཞིན་དུ་གཙང་སིང་ངེ་ཡོད་པར་བསྒོམ། ཞག་ཁ་ཅིག་ནན་ཏན་ཆེ་བར་དེ་ལྟར་བསྒོམས་པས་རྩ་མིག་ན་གནས་པའི་ནད་རྣམས་སྤུ་མཚམས་ལྟེ་བའི་འོག་ཏུ་ཚོགས། དེའི་རྟགས་སུ་ཟུག་ལྷང་ལྷང་པ་མི་བཟོད་པ་ཡོང༌། དེ་བྱུང་བའི་དུས་སུ་ཟུག་གི་ངོ་བོ་བཅོམ་ལྡན་འདས་མ་ཟུག་དེ་ཙམ་དུ་བསྒོམ། བཅོམ་ལྡན་འདས་མའི་སྐུ་ལས་མེ་ལྕེ་བ་གཞུག་ཙམ་ཞིག་བཤང་ལམ་ན་མར་ན་ར་ར་འདོམ་བཅོ་བརྒྱད་ཙམ་ན་མར་འབར་བའི་མེ་ལྕེའི་རྩེ་མོར་ཤེས་པ་གཏད་ལ་བསྒོམ། དམིགས་པ་དེས། ནང་ཆ་དང་ཤ་ལ་ཡོད་པའི་ནད་ཐམས་ཅད་བཤང་ལམ་ན་མར་ཐོན་པ་ཡིན། དེ་ནས་ཡང་རྗེ་བཙུན་མའི་སྐུ་ལས་མེ་ལྕེ་བ་གཞུག་ཙམ་དེ་སྙེད་པ་ཕྲ་བ་ནས་སྒལ་ཚིགས་ཀྱི་ནང་ན་མར་བརྡོལ་ནས། འདོམ་བཅོ་བརྒྱད་ཙམ་ན་མར་འབར་བའི་མེའི་རྩེ་མོ་ལ་ཤེས་པ་གཏད། དེས་རུས་པ་དང་རྐང་དང་ཆུ་རྒྱུས་ལ་ཡོད་པའི་ནད་རྣམས་མར་ཐོན་ནས་ཡོང༌།

དེ་ལྟར་ཐུགས་དམ་མཛད་པར་ཞུ། དབང་པོ་རིལ་བུ་ཤིན་ཏུ་བཟང་བ་གཉིས་བཀུར་ནས་བདོག། དེ་ལ་དམིགས་པ་ལམ་གཏོང་ལ་སོགས་པ་སྔོན་འགྲོ་རྣམས་མཛད་ནས། དམིགས་པའི་དངོས་གཞི་ནི། ལྟེ་བའི་འོག་ཁོང་པའི་ནང་ན་བཅོམ་ལྡན་འདས་མ་རྗེ་བཙུན་རྡོ་རྗེ་རྣལ་འབྱོར་མའི་སྐུ་ཆེ་ཆུང་འཁྱུད་གང་ཙམ་ཞིག་བསྒོམ། དེའི་སྐུ་ལས་མེ་ལྕེ་སྦོམ་ཕྲ་ལག་ངར་ཙམ་ཞིག་ལྷུག་གིས་འབར་ནས་བཤང་ལམ་ན་མར་འབར་བ་དེ་སའི་འོག་འདོམ་བཅོ་བརྒྱད་ཙམ་ན་མར་འབར་བར་བསྒོམ། ལོ་དེ་རེས་གཞུག་གུ་ཐུང་ན་མར་འབར་བའི་ཡང་སའི་འོག་འདོམ་བཅོ་བརྒྱད་ཙམ་ན་མར་འབར་བར་བསྒོམ། དེ་གཉིས་ཐུགས་གང་འགྲོ་འགྲོར་རེས་འཇོག་ཏུ་བསྒོམ། །སྙུང་གི་ལྷག་མ་དེ་དག་ཅིས་སོས་པར་བྱ་བ་དང༌། ཕྱིས་ཀྱང་ནད་གློ་བུར་བ་མི་འཇུག་པར་བྱ་བའི་ཕྱིར། དང་པོ་ཁོ་ན་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་ལྷ་སྤྱི་གཙུག་ནས་རྐང་པའི་མཐིལ་ཡན་ཆད། ཤ་དང་རུས་པ་རྐང་དང་ཆུ་རྒྱུས་ལ་སོགས་པ་མེད་པར་ཕྲུ་མ་ཕུས་བཏབ་པ་ལྟར་སྟོང་སིང་ངེ་བ་ཞིག་བསྒོམ། དེ་ལྟར་སྟོང་པར་བསྒོམས་པའི་རྗེས་ལ་ལྟེ་བའི་འོག་སྤུ་མཚམས་ཁོང་པའི་ནང་ན་ཆོས་རྗེ་རིན་པོ་ཆེའི་སྐུ་འཁྱུད་གང་ཙམ་པ་ཞིག་རྩེ་གཅིག་ཏུ་བསྒོམ། །དང་པོ་ལམ་དུ་བཏང༌། དེ་ནས་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་གྱི་ལྷའི་ཁོང་པའི་ནང་དུ་རྒྱུ་ལྟོ་ཉལ་ཉིལ། ཙག་བཙོག་ཤ་དང་རུས་པ་རྐང་དང༌། ཆུ་རྒྱུས་ལ་སོགས་པ་གང་ཡང་མེད་པར་ཡི་དམ་ལྷའི་རྣམ་པ་ཕྲུ་མ་ཕུས་བཏབ་པ་བཞིན་སིང་ངེ་ཡོད་པར་བསྒོམ། དེ་ནས་ལྟེ་བའི་འོག་སྤུ་མཚམས་ཁོང་པའི་ནང་དུ་མེ་ཆེ་ཆུང་ཁུ་ཚུར་འབྲིང་པོ་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ། དེ་ལ་རྩེ་གཅིག་ཏུ་ཐུགས་གཏད་ལ་ཐུགས་དམ་ལ་ནན་ཏན་ཆེ་བ་མཛད་པར་ཞུ། དེས་གསོལ་དང་བདེ་བ་དང༌། བག་ཀྱིས་ཁམས་ཇེ་བདེར་འོང་བ་ཡིན། །ལམ་གཏོང་དང༌། ཡི་དམ་དང༌།

སྟོང་ར་གསུམ་པོ་བསྒོམས་པའི་རྗེས་ལ། སྐུ་གཟེར་གར་ཡོད་པའི་ངོ་བོ་དེ། རྗེ་རིན་པོ་ཆེའི་སྐུ་གཟེར་དེ་ལས་མི་ཆེ་མི་ཆུང་བ་དེ་ཙམ་ཞིག་ཏུ་བསྒོམ། གཟེར་འཕོ་མིན་མི་འཕོ་མིན་བྱུང་ན། གཟེར་གར་འཕོས་པ་དེར་རྗེ་རིན་པོ་ཆེའི་སྐུ་དེ་ཙམ་ཞིག་བསྒོམ། དུས་རྒྱུན་དུ་ལྟེ་བའི་འོག་ན་ནད་བརྒྱ་སྨན་ཅིག་གིས་ས་དེར་བཅོམ་ལྡན་འདས་མ་རྡོ་རྗེ་རྣལ་འབྱོར་མའི་སྐུ་འཁྱུད་གང་ཙམ་ཞིག་བསྒོམ། དེ་ལས་འོད་ཟེར་དམར་པོ་སིནྡྷུ་རའི་མདོག་ལྟ་བུ་འཕྲོས་པས་ཁོང་པའི་ནང་ལུས་ཀྱི་ཕྱི་ནང་མེད་པ་ཐམས་ཅད་ལྟེམས་ཀྱིས་གང་བར་བསྒོམ། དེ་ཡུན་ཐུང་བ་ཞིག་བསྒོམས་ནས་དུས་རྒྱུན་དུ་ལྟེ་བའི་འོག་གི་བཅོམ་ལྡན་འདས་མ་དེ་བསྒོམ། །ཆོས་མིན་པ་ནི་མཛད་རྒྱུ་མེད། སྐུ་ཁམས་ཀྱི་སྤྱོད་པའི་དུས་སུ་འགྲོ་བའི་དོན་མཛད་པ་དང༌། ཆོས་གསུང་བ་དང༌། མི་སྤྱོད་པའི་དུས་དང༌། སྐྱོ་ཤས་སྐྱེས་པའི་དུས་སུ་བདེ་བ་ཅན་གྱི་གནས་སུ་རྗེ་བཙུན་རྡོ་རྗེ་རྣལ་འབྱོར་མ་སྒོམ་ཞིང་དེ་ལ་ཐུགས་དམ་མཛད་པར་ཞུ། སྐུ་ཁམས་བདེ་ཞིང་ཡོན་ཏན་ཐམས་ཅད་དེ་ལས་འབྱུང་བ་ལགས། ། ལྟེ་བ་མན་ཆོད་རྐང་མཐིལ་ཡན་ཆོད་སྟོང་ར་ཁོལ་བུར་ཞག་གཅིག་ཙམ་བསྒོམ། དེ་ནས་ལྟེ་བའི་འོག་ཏུ་མེ་དམར་ལིང་ངེ་བ་ཁུ་ཚུར་ཙམ་ཞིག་བསྒོམ། དེ་ལ་མེ་ལྕེ་འཇམ་པོ་མར་ལ་ལྷུག་ལྷུག་ལྷུག་བྱོན་ནས་ལྟེ་བ་མན་ཆོད་སོར་རྩེ་ཡན་ཆད་ཀྱི་དཀྲིག་གིས་གང་བར་བསྒོམ་ལ། དེ་ནས་རེས་འགའ་སོར་རྩེ་བཅུ་ལ་མེ་ལྕེ་སོར་གསུམ་གསུམ་ཙམ་འབར་བ་བསྒོམ། །སྤྱི་ལ་ཕན་པ་དང༌། བྱེ་བྲག་ཏུ་ཞབས་ལ་ཕན་པར་བྱ་བའི་ཕྱིར་ཏེ། ལྟེ་བའི་འོག་ཁོང་པའི་ནང་དུ་རྗེ་བཙུན་མ་འཕགས་མ་སྒྲོལ་མ་ནད་ཀྱི་འཇིགས་པ་སྐྱོབ་མ་སྐུ་མདོག་སྔོ་ལྗང་ཞལ་འཛུམ་བག་དང་བཅས་པ་འཁྱུད་གང་ཙམ་ཞིག་བསྒོམ། དེའི་སྐུ་ལས་འོད་ཟེར་སྔོ་ལྗང་མར་ལ་ནར་གྱིས་བྱོན་ནས། ཞབས་ཀྱིས་བསྙུང་བའི་ནད་ཐམས་ཅད་འོད་ཟེར་སྔོ་ལྗང་དེས་མེ་རེ་ཁེངས་པར་སྒོམ།

དེ་ལྟར་བསྒོམས་པས་སྐུ་ཁམས་སྤྱི་དང༌། ཞབས་ལ་སོགས་པ་ལ་ཕན་པ་ལགས། །དམིགས་པ་དང་པོ་ལམ་གཏོང་ལ་ནན་ཏན་ཆེ་བར་བྱ། དེ་ནས་སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ལྟེ་བའི་དངོས་གཞིའི་ནང་དུ་རྗེ་བཙུན་མ་འཕགས་མ་སྒྲོལ་མ། ནད་ཀྱིས་འཇིགས་པ་སྐྱོབ་མ་སྐུ་མདོག་སྔོ་ལྗང༌། ཞལ་འཛུམ་བག་གཉིས་དང་བཅས་པ་སོར་བཞི་ཙམ་ཅི་ཙམ་བདེ་བ་ཞིག་བསྒོམ། དེའི་སྐུ་ལུས་ལས་འོད་ཟེར་སྔོ་ལྗང་རྗེ་བཙུན་མའི་སྐུ་མདོག་ལྟ་བུ་བྱོན་ནས་རྩ་འཁོར་ལོ་བཞི་དཀྲིག་གིས་གང་ནས་དེ་ནས་རྐང་ལག་བཞི་ཀའི་སོར་མོའི་ནང་ན་ཕར་དུས་གཅིག་ཏུ་ནད་དང་གནོད་པ་རྣམས། དྲག་པོ་དྲག་པོར་བརྡས་ནས་ན་ར་ར་འགྲོ་བར་བསྒོམ། །ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ཐུགས་ཀྱི་དཀྱིལ་དུ་རྗེ་བཙུན་གསང་བའི་བདག་པོའི་སྐུ་འཁྱུད་གང་པ་ཙམ་ཞིག་བསྒོམ། རྗེ་བཙུན་གསང་བའི་བདག་པོའི་ཐུགས་ཀ་ནས་བདུད་རྩིའི་ཆུ་རྒྱུན་རྗེ་བཙུན་གསང་བདག་གིས་སྐུ་མདོག་ལྟ་བུ་བྱོན་ནས། ཞབས་གཡས་གཡོན་གང་བསྙུང་བ་དེ་དཀྲིག་གིས་གང་བར་བསྒོམ། །ནད་དེའི་དམིགས་པ། ཞབས་ཀྱི་པུས་མོའི་ལྟག བརླ་ཕྲ་མོ་མན་ཆད། རྐང་པའི་མཐིལ་སོར་རྩེ་ཡན་ཆད། ཤ་དང་རུས་པ་རྐང་དང་ཆུ་རྒྱུས་ལ་སོགས་པ་གང་ཡང་མེད་པ། དབྱིབས་རྐང་པའི་དབྱིབས་སུ་ཡོད་པ། ཕྲུ་མ་ཕུས་བཏབ་པ་ལྟ་བུ་གཙང་སིང་ངེ་ཡོད་པར་བསྒོམ། ཞག་ཁ་ཅིག་སྟོང་ར་དེ་ཉིད་བསྒོམ། དེ་ནས་པུས་མོའི་འཕང་ལོའི་འོག་ཚིགས་ཀྱི་མགོ་དེར་རྗེ་བཙུན་མ་འཕགས་མ་སྒྲོལ་མ་སྐུ་མདོག་སྔོ་ལྗང་ནད་ཀྱི་འཇིགས་པ་སྐྱོབ་མ་འཛུམ་བག་དང་བཅས་པ་ཞིག་བསྒོམ། དེའི་སྐུ་ལས་བདུད་རྩིའི་ཆུ་རྒྱུན་ལོ་སར་ཟླ་བའི་ཆུ་ལྟར་ཤིན་ཏུ་གྲང་བ་གྲང་ལྷང་ངེ་བ་བྱོན་ནས། པུས་མོ་མན་ཆད་རྐང་པའི་སོར་རྩེ་མན་ཆད་དཀྲིག་གིས་གང་བར་བསྒོམ། ཉིན་ཞག་ཕྲུགས་རེ་དེ་ལྟར་བསྒོམ། དེ་ནས་ཡང་ཉིན་ཞག་ཕྲུགས་ཅིག་ཙམ་སོང་བ་དང༌། རྐང་པའི་སོར་རྩེ་ན་ཕར་བདུད་རྩིའི་ཆུ་རྒྱུན་དེ་ཐོན་ནས་ན་ར་ར་བབ་པར་སྒོམ།

དེ་ནས་ཡང་ཞག་གཉིས་ཙམ་སོང་བ་དང༌། ཡང་རྗེ་བཙུན་མའི་སྐུ་ལས་བདུད་རྩིའི་ཆུ་རྒྱུན་བྱོན་ནས་སོར་རྩེ་ཡན་ཆད་ཁེངས་པར་བསྒོམ། དེ་ཞག་གཉིས་གཉིས་སུ་རེས་འཇོག་ཏུ་ནན་ཏན་ཆེ་བར་བསྒོམ། །ཚད་པའི་དམིགས་པ། དང་པོ་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ཁོང་པའི་ནང་དུ། ཤ་དང་རུས་པ། རྐང་དང་ཆུ་རྒྱུས། རྒྱུ་ལྟོ་ཉལ་ཉིལ་བཙག་བཙོག་ལ་སོགས་པ་གང་ཡང་མེད་པ་ཕྲུུ་མ་ཕུས་བཏབ་པ་ལྟར་གཙང་སིང་ངེ་ཡོད་པར་བསྒོམ། སྟོང་ར་དེ་ཞག་འགའ་བསྒོམས་པས། ཚད་རོ་རྙིང་པ་ཡིན་ན། ཚད་པའི་ནད་ཐམས་ཅད་རྩ་མིག་ཏུ་འགྲམ་ནས་ཡོད་པ་དེ་གནས་ས་མ་རྙེད་པར་ས་གཞི་དང་འདྲ་བའི་ལྟེ་བའི་འོག་ཏུ་འཚོགས། དེའི་རྟགས་སུ་ཟུག་དྲག་པོ་ལྷང་ལྷང་པ་མི་ཚུགས་པ་ཞིག་འོང༌། རྟགས་དེ་བྱུང་བའི་དུས་སུ་མྱུར་དུ་དམིགས་པ་མར་བསྲིང་དགོས་པས་ཟུག་གི་ངོ་བོ་དེ་རྗེ་བཙུན་མ་རྡོ་རྗེ་རྣལ་འབྱོར་མའི་སྐུ་འཁྱུད་གང་ཙམ་ཞིག་བསྒོམ། དེའི་སྐུ་ལས་མེ་འབར་ནས་འདོམ་གསུམ་བཞི་ཙམ་ན་མར་ལ་ཆུ་ཐུར་དུ་བབ་པ་བཞིན་དུ་འབར་བའི་མེ་ལྕེའི་རྩེ་མོ་ལ་ཤེས་པ་གཏད། དེ་ལྟར་བསྒོམས་པས་མར་བཤལ་བས། འོག་རླུང་དྲི་མི་ཞིམ་པ་ལ་སོགས་པ་འོང༌། དེས་ཤ་དང་ནང་ཆའི་ནད་ཐམས་ཅད་མར་འཐོན་ནས་འོང་བ་ཡིན། རེས་འགའ་སྒལ་ཚིགས་ཀྱི་ནང་ན་མཇུག་གུ་ཆུང་ན་མར་གླིང་བུའི་ནང་བཞིན་གསལ་ཧ་རེ་ཡོད་པར་བསྒོམས་པའི་ནང་ན་མར་མེ་འདོམ་གསུམ་བཞི་ཙམ་ན་མར་འབར་བར་བསྒོམ། དེས་རུས་པ་དང༌། རྐང་དང་ཆུ་རྒྱུས་ཀྱི་ནད་ཐམས་ཅད་འཐོན་ནས་ཡོང༌། དེ་ཞག་འགའ་བསྲིངས་པས་ཚད་པའི་ནད་ཐམས་ཅད་མ་ལུས་པར་ཐོན་པ་ཡིན། །རིམས་ཀྱི་ཚད་པ་སོ་མ་བྱུང་ན་ལྟེ་བའི་འོག་ཁོང་པའི་ནང་དུ་ཇོ་བོ་ཐུགས་རྗེ་ཆེན་པོའི་སྐུ་ལོ་གསར་སྒང་གི་ཆུ་ལྟར་ཤིན་ཏུ་བསིལ་བ་ཞིག་བསྒོམ། སྤྱོད་ལམ་ལ་གཟབ། རྫོགས་པའི་བྱང་ཆུབ་ཐོབ་པར་གྱུར་ཅིག། བརྒྱུད་པ་རིན་པོ་ཆེ་འདིའི་ཆོས་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་ཏིང་ངེ་འཛིན་ལ་རྟག་ཏུ་མཉམ་པར་བཞག་པས་སེམས་དེས་ལུས་བྱིན་གྱིས་རློབ།

ལུས་ཀྱི་ན་ཚ་སྡུག་བསྔལ་ཞི་ནས་འོང༌། ལུས་ཀྱིས་སྣང་བ་བྱིན་གྱིས་རློབ། ལྷ་དང་བཅས་པའི་འཇིག་རྟེན་དབང་དུ་འདུ། བར་དོ་རྣམ་པ་གསུམ་ཏིང་ངེ་འཛིན་གཅིག་པུ་དེས་བགྲོད་ནས་བླ་ན་མེད་པའི་བྱང་ཆུབ་ཏུ་སངས་རྒྱས། འཕྲིན་ལས་གཟུགས་སྐུ་རྣམ་པ་གཉིས་འཁོར་བ་མ་སྟོང་གི་བར་དུ་འབྱུང་བས་འགྲོ་བ་ནམ་མཁའ་དང་མཉམ་པའི་སེམས་ཅན་རྣམས་བླ་ན་མེད་པའི་བྱང་ཆུབ་ལ་འགོད་པ་འདི་ནི་ངོ་མཚར་ལ་རྨད་དུ་བྱུང་བའི་ཆོས་ཡིན་པས་འདི་གཅིག་པུ་ཐུགས་ཉམས་སུ་བཞེས་པར་ཞུ། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དང༌། །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེག་གྱུར་ཅིག །མངྒ་ལམ། ། །། ༧༤༥༽ ༄། །གེགས་སེལ་ནད་འདོན་གྱི་ཞལ་གདམས།། ན་མོ་གུ་རུ། ནད་འདོན་ནི། ནད་དེ་གང་དུ་འདུས་པའི་ས་དེར་ན་བར་ཡོང༌། ན་ས་དེར་བླ་མའི་སྐུ་མཚོན་གང་པ་ཞིག་བསྒོམ། དེ་ལས་ཡེ་ཤེས་ཀྱི་མེ་སྦ་ལྕག་ཙམ་ཞིག་བྱུང་ནས། མར་སོང་བར་བསམ་ཞིང༌། དམིགས་པ་མེའི་རྩེ་མོ་ལ་གཏད་པས་སོས་པ་ལ་ཚེགས་མེད། དེས་ནི་རླུང་ལོག་པ་ལ་སོགས་པ་དང་མིད་འཆུས། ཚད་པ་གསར་པ་ཚ་གྲང་འདྲེས་པའི་ནད་ཐམས་ཅད་ལ་ཕན། འདི་ནི་ནད་བརྒྱ་སྔགས་གཅིག་བྱ་བ་ཡིན་གསུང༌། །མིད་འཆུས་འོང་བའི་རྒྱུ། ཕོ་བའི་མེ་དྲོད་ཉམས་པ་དང༌། ཟས་མ་ཞུ་བ་དང༌། ནོར་གྱི་ཞེན་པ་དང༌། གྲོགས་པོ་ལ་ཕྲག་དོག་བྱས་པ་རྣམས་ལས་འབྱུང༌། དེའི་གཉེན་པོ་བསོད་ནམས་ཀྱི་ཚོགས་བསག་ལུས་སྐྱིལ་ཀྲུང་བཅའ། འབྲེལ་པ་ཅན་གསུམ་སྔོན་འགྲོ་བསྒོམ། སྔ་དྲོ་བླ་མ་དམ་པའམ། ཡང་ན་མགྲིན་པར་གསེར་གྱི་རྡོ་རྗེ་བསྒོམ། ཕྱི་དྲོ་ཧཱུྂ་དམར་པོ་མགོ་ཐུར་དུ་བསྟན་པ་ཞིག་མཇུག་གུ་ཐུང་དུ་བསྒོམ། དེ་ལས་མེ་ཐུར་དུ་འབར་བས་ས་འོག་ན་མར་ནར་གྱིས་སོང་བར་བསྒོམ། མེ་ལྕེའི་རྩེ་མོ་ལ་དམིགས་པ་རྩེ་གཅིག་ཏུ་གཏད་ལ་བསྒོམ། ཡང་ན་གསང་བའི་གནས་སུ་བླ་མ་དམ་པའི་སྐུ་མཚོན་གང་པ་ཞིག་བསྒོམ།

དེའི་ཐུགས་ཀ་རྡོ་རྗེ་རྩེ་ལྔ་པ་ཞིག་བྱུང་བས། ས་འོག་ན་མར་སོང་བས། དབང་ཆེན་གསེར་གྱི་ས་གཞི་ལ་ཐུག་པར་བསམ་ཞིང༌། རྡོ་རྗེ་ལ་དམིགས་པ་གཏད། །མིག་མི་གསལ་བ་དང་ན་བའི་ངོས་ཀྱི་རྐང་མཐིལ་དུ་པདྨ་དཀར་པོ་ཤིན་ཏུ་གསལ་བ་ཞིག་བསྒོམ། །བད་ཀན་ལ་སྟོང་ར་ཞག་བདུན་བསྒོམ། དེ་ནས་ནད་ཀྱི་དངོས་པོ་དེ་ཨ་རུ་ར་ཞིག་ཏུ་བསྒོམ། །མཆིས་མཁྲི་ཁ་སྐོར་ན་བ་ལ་ན་ས་དེ་ཉིད་དུ་སྟོང་པར་བསམ་ཞིང༌། སྟོང་པའི་ནང་དུ་བླ་མ་དམ་པའི་སྐུ་མཚོན་གང་པ་ཞིག་བསྒོམ། །པུས་མོ་མན་ཆད་ཀྱི་ནད་ལ། རྐང་པའི་སོར་མོ་ལ་སོང་བར་བསྒོམ། ནད་དེ་ཉོན་མོངས་པ་ཡིན་ཅིང་དམིགས་པ་དང་ལྷན་ཅིག་ཏུ་མི་གནས་པས་རྩེ་གཅིག་ཏུ་མ་ཡེངས་པར་བསྒོམ། ནད་མི་ལྡོག་པར་བྱ་བ་ལ་ཕྱིར་བསྲིངས་ལ་བསྒོམ། བྲལ་བའི་འབྲས་བུ་འབྱུང་བ་ལ་བྱང་ཆུབ་ཀྱི་སེམས་ཟླ་བ་གཅིག་གི་བར་བསྒོམ། ཕ་ཆོས་རྗེ་བླ་མ་རིན་ཆེན་ལ། །དཀའ་བ་སྤྱད་ནས་ཞུས་པ་ལགས། །ཐུགས་ལ་བཏགས་ནས་གནང་བ་ལགས། །བློ་མ་བདེ་མ་མཆིས་བདེ་མོར་གདའ། །དྲང་སྲོང་གི་དམིགས་པ་ནི། སྔོན་འགྲོ་ལམ་དུ་བཏང་སྟོང་ར་བསྒོམ། ལུས་ཡི་དམ་གྱི་ལྷར་བསྒོམ། དངོས་གཞི་ལྟེ་བའི་འོག་ཡུམ་ཆེན་མོའི་གནས་སུ་རྗེ་བཙུན་གསང་བའི་བདག་པོ་ཕྱག་ཞབས་རྟ་རྔ་ཙམ། ཆ་ཤིན་ཏུ་ཕྲ་བ་ཞིག་བསྒོམ། མངྒ་ལམ།། །། 

༧༤༦༽ ༄། །དམིགས་པས་ནད་གསོ་བར་བྱེད་པ་དམིགས་པ་སྟོང་ཐུན།། ན་མོ་རཏྣ་གུ་རུ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ་བླ་མ་རིན་པོ་ཆེའི་ཞལ་ནས། སྤྱིར་དམིགས་པས་ནད་གསོ་བར་བྱེད་པ་འདི། ང་འབུ་ལ་དཔལ་ལྡན་ཕག་མོ་གྲུ་པས་དངོས་སུ་འདི་ལྟར་གྱིས་གསུང་ནས་གནང་བ་ནི་མ་ཡིན་ཏེ། འོན་དུ་ལགས་ཀྱང་འགྲོ་བའི་མགོན་པོ་དེ་ཉིད་ལ་གསོལ་བ་བཏབ་པས། བྱིན་གྱིས་གོ་བར་བྱུང་བ་ཡིན། དེ་ལ་ཡང་དག་པར་རྫོགས་པའི་སངས་རྒྱས་བགྱི་བ་དེ། རྒྱུ་འབྲས་སམ་རྟེན་འབྲེལ་གྱི་སྐུ་ཡིན་གསུང༌། དེ་ལ་དང་པོ་ནད་སྐྱེ་བར་བྱེད་པའི་རྒྱུ། བར་དུ་གནས་པར་བྱེད་པའི་གཞི། མཐའ་མ་འཇིགས་པར་བྱེད་པའི་རྐྱེན་དང་གསུམ་དུ་ཤེས་པར་བྱ། དེ་ལ་དང་པོ་སྐྱེ་བའི་རྒྱུ་ལ། སྤྱིར་སྐྱེ་བའི་རྒྱུ་དང༌། བྱེ་བྲག་སོ་སོ་སྐྱེ་བའི་རྒྱུ་གཉིས་སོ། །གནས་པའི་གཞི་དང༌། འཇིག་པའི་རྐྱེན་ལའང་གཉིས་གཉིས་སོ། །སྤྱིར་སྐྱེ་བའི་རྒྱུ་ལའང་ཉེ་རྒྱུ་དང་རིང་རྒྱུའོ། །ནང་དུ་ཉོན་མོངས་པ་དྲག་པོ་སྐྱེས་པས་སེམས་འཁྲུགས། དེས་ལུས་ཀྱི་འབྱུང་བ་འཁྲུགས། དེ་ལ་དེ་དང་རིགས་མཐུན་པའི་ཕྱི་ནས་གདོན་ཞིག་གིས་རྐྱེན་བྱས་ནས་ནད་འབྱུང་བའོ། །ཉེ་རྒྱུ་ཐམས་ཅད་ལའང་འདི་གསུམ་ཚང༌། སོ་སོ་འབྱུང་བའི་རྒྱུ་ནི་ལུས་ལ་ས་བོན་ཡེ་མ་འདྲེས་པར་གནས་པའོ། །གནས་པའི་གཞིའང་སྤྱིར་ནི་ཉོན་མོངས་པ་དེ་ཉིད་འཕྲོ་འཐུད་པ་ཡིན་ལ། བྱེ་བྲག་ནི་ནད་དེ་དང་རིགས་མཐུན་པའི་ཉོན་མོངས་པ་ཡུན་བསྲིང་བའོ། །འཇིག་པར་བྱེད་པའང༌། སྤྱིར་མི་དགེ་བའི་གཉེན་པོ་དགེ་བ་ཡིན་པས་དགེ་བས་འཇིག་ལ། བྱེ་བྲག་ནི་དམིགས་པའི་སྐབས་སུ་ཤེས་སོ། །སྤྱིར་དགེ་བས་འཇིག་པ་ལ་གཉིས་ཏེ། དགེ་བ་ཙམ་གྱིས་འཇིག་པ་དང༌། ལུས་རྣམ་གཞག་སྒྲུབ་པ་དང་གཉིས་སོ། །དགེ་བ་ཙམ་ལའང་གསུམ་སྟེ། རབ་རིམ་འགྲོ་ཡིན་ཏེ། ཞིང་བསམ་དངོས་པོ་གསུམ་ཚང་བ་བརྩིས་ཏེ། ཞིང་དཀོན་མཆོག་གསུམ་ལ་སོགས་པ། སངས་རྒྱས་དཀོན་མཆོག་ལ་མཆོད་པ་འབུལ་བ་དང༌།

ཆོས་དཀོན་མཆོག་གསུང་བསྒྲགས་པ་དང༌། དགེ་འདུན་དཀོན་མཆོག་ལ་བསྙེན་བཀུར་བྱ་བ་དང༌། གསོལ་བ་གཏབ་པ་ལ་སོགས་པ་ཅི་ནུས་བྱས་ནས་བསམ་པ་དེའི་ཕྱོགས་སུ་དྲིལ་བས་དེ་དང་རྒྱུད་ཅིག་ཏུ་འགྲོ་སྟེ། དངོས་པོ་ཞིང་དེས་བསྒྱུར་ནས་མྱུར་དུ་འཇིག་སྟེ། དེ་བཞིན་གཤེགས་པའི་ཕྲིན་ལས་ཉིད་ཡིན་པས་སོ། །འབྲིང་སྨན་དཔྱད་ཡིན་ཏེ། སྨན་པ་དེ་བཞིན་གཤེགས་པའི་འཕྲིན་ལས་ཡིན་ཏེ། དེའང་རྒྱུའི་དུས་སུ་སྨན་གྱིས་སེམས་ཅན་སྨིན་གྲོལ་བྱས་པས། ད་ལྟར་འབྲས་བུ་སྟོན་པ་སྨན་པའི་རྒྱལ་པོ་ལྟ་བུ་དང༌། ཕ་རོལ་ཏུ་ཕྱིན་པ་དྲུག་གི་ལག་རྗེས་སུ་སྨན་བཟང་དྲུག་འབྱུང་བ་ཡིན། དངོས་པོ་དེའང་དེ་དང་འདྲ་བས་ན། གཉིས་འཚོགས་པས་འཇིག །ཐ་མ་ནི་མོ་བོན་དང་ལྟོ་ཆོག་གིས་འཇིག་སྟེ། འོ་ན་འདིས་འཇིག་པའི་རྒྱུ་མཚན་ཅི་ཡིན་སྙམ་ན། ཞིང་བསམ་པ་མ་དག་ཀྱང༌། འབྲུ་ལྔ་ལ་སོགས་པ་རྫས་ཁྱད་པར་ཅན་སོང་བའི་རྟེན་འབྲེལ་ལག་རྗེས་ཡིན་གསུང༌། དེ་རྣམས་ཀྱིས་ནི་ནད་གཞི་བག་ཙམ་མིན་པ། གནས་སྐབས་དང་མཐར་ཐུག་གི་ཡོན་ཏན་འབྲས་བུ་གཞན་མི་འབྱུང་བས་ན་མེད་པ་ལྟ་བུ་ཡིན། དེའང་ལུས་རྣམ་པར་བཞག་པ་མ་ཤེས་ན། དམིགས་པ་དང་བཅོས་ཐབས་ཐམས་ཅད་དོན་མེད་དུ་འགྱུར་བས། ལུས་རྣམ་པར་གཞག་པ་བསྒྲུབ་པའི་མན་ངག་ཤེས་དགོས་པས། འདིའི་རྩ་བ་རྡོ་རྗེའི་ཚིག་རྐང་ཡིན་གསུང༌། ལུས་ཀྱི་རྣམ་གཞག་ལ་ལྔ་སྟེ། དང་པོ་དཀོན་མཆོག་གསུམ་གྱི་བདེན་པའི་བྱིན་གྱིས་བརླབས་བྱ་བ་ཡིན་ཏེ། སྤྱིར་བསོད་ནམས་ཀྱི་ཚོགས་བསག་ཅིང༌། ནད་པ་དེ་སྤྲང་པོ་ཡིན་ནས་སྤྲང་བོར་ལས་མེད་ནའང་དེ་འཚོང་དུ་བཅུག་ལ། མཆོད་པ་ཅི་གྲུབ་ཅིག་བཤམས་ཏེ། རབ་བླ་མ་ཡི་དམ་ལ་སོགས་པས་སོ་སོའི་ནད་དེ་གསོ་བའི་ཐབས་ཤིག་སྟོན། ང་འབུ་ལ་འཁྲུལ་འཁོར་གྱི་གནད་བསྟན་པ་ལྟ་བུ་ཡིན་ལ། འབྲིང་སྨན་ནམ་ཐབས་ཤིག་རྙེད་དེ། དཔལ་ཕག་མོ་གྲུ་པ་སྐུ་ཁམས་མ་བདེ་བ་ལ་བྲག་ལོགས་ནས་བྱས་བྲག་ཞུན་བསྐྱུར་བ། རིན་པོ་ཆེས་གནང་བ་ཡིན་དགོངས་ནས།

གསོལ་བས་སྐུ་ཁམས་དྭངས་པ་ལྟ་བུ་དང༌། ཐ་མལ་པ་ཞིག་ཡིན་ན། ང་འབུ་ལ་ཨེ་ཆུང་དུ་སྙིང་རྗེའི་གནད་ཀྱིས་གོ་བ་བྱུང་བ་ལྟ་བུ་ཡིན་གསུང༌། གཉིས་པ་ཚུལ་ཁྲིམས་རྣམ་པར་དག་པའི་བདེན་པའི་བྱིན་གྱིས་བརླབས་བྱ་བ་ནི། ཐ་མལ་པ་ཞིག་ཡིན་ནའང་ཅི་ཙམ་ཐུབ་པའི་བསྙེན་གནས་ཡན་ཆད་ཀྱི་སྡོམ་པ་ཞིག་འབོགས། བཤགས་སྡོམ་དྲག་པོ་བྱེད་དུ་གཞུག སྡོམ་པ་དང་ལྡན་པ་ཡིན་ན། སྔ་མའི་ཉེས་པ་སྟོབས་བཞིའི་སྒོ་ནས་བཤགས། ཕྱིས་མི་བྱེད་པར་དམ་བཅའ་བརྟན་པོ་བྱས་ནས། མ་ཆགས་པ་དང༌། ཞེ་སྡང་མེད་པ་དང༌། གཏི་མུག་མེད་པ་དང་གསུམ་གྱིས་ཉམས་སུ་བླངས་པས། ཚུལ་ཁྲིམས་དེ་སོར་ཆུད་ནས་དག་པར་འགྱུར་བས་ནད་འཇིག་སྟེ། དེའི་རྒྱུ་མཚན་ནད་ཀྱི་རྒྱུའང་ཉོན་མོངས་པ་ཡིན་ལ། གནས་པའི་གཞིའང་ཉོན་མོངས་པ་ཡིན་པས། སྔ་མ་བཤགས་པས་རྒྱུ་མེད་ལ། ཕྱིས་མི་བྱེད་པར་དམ་བཅས་པས་གནས་ས་མེད་པས་འདག་པ་དང༌། བསྲུང་བའི་མཆོག་ཀྱང་ཚུལ་ཁྲིམས་སུ་གསུངས་པ་དང༌། ཚུལ་ཁྲིམས་དང་ལྡན་པའི་སེམས་ལས་སུ་རུང་བས། དམིགས་པ་ཟིན་པའི་རྒྱུའང་་ཡིན་ཏེ་ཤིན་ཏུ་གལ་ཆེ། དེས་ན་རྣམ་པར་རྟོག་པའི་རྒྱུན་མ་བཅད་ན་དམིགས་པ་བསྒོམ་ལོ་བྱས་པས་སོས་མི་སྲིད་དོ། །གསུམ་པ་ལྷག་བསམ་བདེན་པའི་བྱིན་རླབས་ནི་བཞི་སྟེ། དང་པོར་ལམ་དུ་བཏང༌། དེ་ནས་བྱམས་པ་དང༌། སྙིང་རྗེ་བྱང་ཆུབ་ཀྱི་སེམས་བསྒོམ། གཟེར་ཐུང་ལ་སོགས་པ་རྩུབ་པ་དང༌། གྲང་དུག་ལ་སོགས་པ་རྣམས་ལ་ནི། བྱམས་པ་བསྒོམ་པར་རབ་ཏུ་གཅེས། གནོད་བྱེད་མར་འདུ་ཤེས་ན་ཕན། སེམས་དེས་ཟུག་རྔུ་དབང་དུ་བྱས། སྙིང་རྗེས་ནི་ཕ་ཏ་ལའང་སྡུག་པའི་སྣང་བ་འབྱུང་བས། ཞིང་དང་རང་གི་ཉམས་ཀྱང་རྩུབ་པའི་རང་བཞིན་དུ་སྐྱེ། དེར་ལུས་ཀྱི་ནད་རྩུབ་ཐུང་བ་དེ་དང་གཉིས་ནང་ཕྲོད་པས། གཡག་ཤི་འབྲེང་ཆད་ལྟ་བུར་འགྲོ་ཉན་ཡོད་དེ། སྙིང་རྗེ་ཉིད་གནད་ཆེ་བའི་སྐབས་ཀྱང་བཤད་པས་འཁྲུལ་ཆུད་པར་བྱ། གཙོ་བོ་བྱམས་པ་ཡིན་པས། བྱམས་པས་ཕན་བདེ་མ་ཡིན་པ་སྐྱེ་བ་མི་སྲིད།

སྙིང་རྗེས་གནོད་པའི་སྐབས་ཀྱང་སྲིད་པས། རོ་མྱོང་ཙམ་ཞིག་བསྒོམ། དེ་ནས་བྱང་ཆུབ་ཀྱི་སེམས་ལ་གནད་དུ་བསྐྱལ། རང་གཞན་བསྲུང་བའི་མཆོག་ཀྱང་ཡིན་པས་གལ་ཆེ། བཞི་པ་གསང་སྔགས་ཟབ་མོའི་བདེན་པའི་བྱིན་རླབས། ཏིང་ངེ་འཛིན་གྱི་བྱ་བ་ལྷ་དེ་ཉིད་ལ་དྲན་པ་རྣལ་འབྱོར་པས་ངག་ཅི་སྨྲས་སྔགས། ལུས་ཀྱི་བསྒུལ་བསྐྱོད་ཕྱག་རྒྱ་ཡིན་པས། དེ་ཉིད་ཀྱང་སྟོང་པར་གསལ་བ་སྟེ། འཇའ་ཚོན་ལྟ་བུའི་ལྷ་སྐུ་བསྒོམ། །ཞེས་པའམ། དང་པོ་སྟོང་ར་བསྒོམ་པར་བྱ། ཞེས་གསུངས་པའི་དོན་ཡིན། བྱིན་རླབས་ནི་འདིར་ཐ་མལ་གྱི་ལུས་སེམས་འབྱུང་བ་བཞིའི་ལུས་ན་བ་ཡིན་སྙམ་དུ་བསམ། སངས་རྒྱས་སྐྱོན་དག་ཡོན་ཏན་རྫོགས་པ་དེ་ལ་ནད་དང་སྡུག་བསྔལ་མི་སྲིད་པ་དང་ནད་དང་སྡུག་བསྔལ་ཐམས་ཅད་འདག་པའི་ཕྲིན་ལས་ཅན་ཡིན་པ་དང༌། སྟོང་རའི་འོད་ཀྱི་རང་བཞིན་དུ་བསྒོམས་པས། དངོས་པོ་དང་མཚན་མར་འཛིན་པ་ལ་ནད་གནས་པ་དང༌། དེས་ནད་ཐམས་ཅད་གནས་པ་དང་རྟེན་ས་མི་རྙེད་པས་འདག་སྟེ་གཅིག་ཏུ་འདྲིལ་ལོ། །ལྔ་པ་ཆོས་ཉིད་རྣམ་པར་དག་པའི་བདེན་པའི་བྱིན་གྱིས་རླབས་བྱ་བ་ནི། ཐ་མལ་པ་ཡིན་ཡང་ཡིད་ལ་མི་བྱེད་པར་ཞོག་ཅིག་བྱ་བའམ་ཆོས་ཐམས་ཅད་སྟོང་པ་ཉིད་སྤྲོས་པ་དང་བྲལ་བ་ཡིན་ཞེས་ངོ་སྤྲད། སྒོམ་ཆེན་པ་ཡིན་ན་ཕྱག་རྒྱ་ཆེན་པོ་སྒོམ། བྱིན་རླབས་ནི་ནད་གཟུང་འཛིན་ན་བ་ཡིན་ལ། སེམས་གདོད་མ་ནས་ཆོས་ཀྱི་སྐུ་ཡིན་པས་དེ་ལྟར་བསྒོམས་པས་རང་ནད་གློ་བུར་བ་དེ་འདག་པར་འགྱུར། སྤྱིར་རྩ་བ་ཕྱག་རྒྱ་ཆེན་པོ་ཡོད་ན་ནད་གློ་བུར་བ་མི་འབྱུང༌། གལ་ཏེ་རྣམ་པར་རྟོག་པའི་བྱེ་བྲག་གིས་བག་ཆགས་སད་པའི་སློངས་པ་སྲིད་པས་དེ་ལ་དགེ་སྦྱོར་དེ་ཉིད་ཀྱིས་ཆོག་སྟེ། དེ་ནི་དབང་པོ་ཡང་རབ་ཀྱི་སྤྱོད་ཡུལ་ལོ། །ཡི་དམ་གྱི་ལྷ་བསྒོམས་ཤིང་མོས་པ་བྱས་པས་སོས་པ་ནི་དབང་པོ་འབྲིང༌། དམིགས་པ་བསྒོམས་པས་ནད་སོས་པ་ནི་དབང་པོ་ཐ་མ། འདི་ལ་ནད་ལོང་ཡོད་དང་ལོང་མེད་གཉིས་སུ་བྱས་ནས།

ཡུན་རིང་ཐུང་གི་བྱེ་བྲག་ཤེས་པར་བྱ་སྟེ། འདི་དག་སྤྱི་ཁྱབ་ཀྱི་བཅོས་ཡིན་པས་གལ་ཆེ། དེ་དག་རེ་རེས་ཀྱང་ནད་སོས་པས་ཟབ་པར་འདུག་གསུང༌། ད་ནི་བྱེ་བྲག་བཅོས་པར་བྱེད་པ་ལ་གཉིས་ལས། ནད་ངོས་བཟུང་བ་དང༌། བཅོས་ཐབས་སོ། ནད་ངོས་བཟུང་བ་ལ་གཉིས། རྒྱུ་ལ་ངོས་བཟུང་བ་དང༌། འབྲས་བུ་ལ་ངོས་བཟུང་བའོ། །རྒྱུ་ལའང་བྱེ་བྲག་ཏུ་ཕྱེ་ན། གཏི་མུག་གཙོ་བོར་གྱུར་པས་ས་སྟོབས་སུ་གྱུར་ནས། འབྲས་བུ་ནི་མཛེ་དང༌། དམུ་ཆུ་དང༌། སྐྲན་དང༌། ལྷོག་པ་དང༌། གག་པ་དང༌། སྐྲངས་ལོ་ལ་སོགས་པའོ། །གདོན་ནི་ཀླུ་དང་ས་བདག་གོ། །རྒྱུ་ཞེ་སྡང་གཙོ་བོར་གྱུར་པས། མེ་སྟོབས་སུ་གྱུར་ནས། འབྲས་བུ་སྙིང་རླུང་དང༌། རླུང་ལོག གཟེར་ནད། རྨ་ཚད་པ། ཚ་ཆུ། ཚ་འབྲུམ། ཚད་པ་རྒན་གཞོན་ལ་སོགས་པ་དྲོད་ཀྱིས་བསྐྱེད་པ་རྣམས་སོ། །གདོན་ནི་ཕོ་གདོན་ནོ། །རྒྱུ་འདོད་ཆགས་ཀྱིས་བསྐྱེད་པས། རླུང་སྟོབས་སུ་རྒྱས་ནས་འབྲས་བུ་གྲང་བའི་ནད། དྲེག་ནད་དང༌། དམར་ནད་དང༌། སྐྱུག་ནད། ལ་བ། སྙོམས་པའོ། །གདོན་མོ་གདོན་ནོ། །རྒྱུ་གསུམ་གས་བསྐྱེད་པས། འབྲས་བུ་འདུས་པའི་ནད། ཚ་གྲང་འདྲེས་པ་སྟེ། ཚད་མཁྲིས། བད་རླུང༌། སྐྱ་སྦོབ། ཚད་རླུང༌། ཆུ་ནད། ཡན་ལག་ན་བ་རྣམས་སོ། །འདི་དག་ཀྱང་ལྷན་འདུས་ཤེས་པར་བྱས་ལ་བཅོས། ད་ནི་དངོས་གཞིའི་བཅོས་ཐབས་ལ། སྤྱིའི་གཉེན་པོ་བསྒོམ་པ་དང༌། བྱེ་བྲག་སོ་སོའི་གཉེན་པོ་བསྒོམ་པ་གཉིས་སོ། །དང་པོ་གཏི་མུག་ལ་སྡང་བའི་དོན་སྔོན་དུ་བཏང༌། འདོད་ཆགས་མི་སྡུག་པའོ། །ཞེ་སྡང་ལ་བྱམས་པས་སྣ་དྲང༌། བྱེ་བྲག་ལ་དང་པོ་ནད་ཕྱིར་འདོན་པ་ནི། ཡི་དྭགས་ཀྱི་ནད་ལ་ཐུགས་ཀ་ནས་མེ་བྱུང་བས་ཐ་མལ་པའི་ལུས་པོ་རུལ་བུན་གྱིས་བསྲེགས་པར་བསམ། མངྒལམ།། །། ༧༤༧༽ ༄། །ལུས་སེམས་རྨི་མཐོང་བཞིའི་ཉམས་སུ་ལེན་ཚུལ་གྱི་གདམས་པ།། ན་མོ་རཏྣ་གུ་རུ། འཇིག་རྟེན་མགོན་པོ་རིན་པོ་ཆེའི་ཞལ་ནས། ཆོས་སྒྲུབ་པ་ཚུལ་བཞིན་དུ་ཉམས་སུ་ལེན་པ་ལ། ལུས་་་་་་ལས་དང་པོ་པ་སྤྱིར་བསྟན་པ་ལ་གཉིས་ཉམས།

སེམས་ཉམས། རྨི་ཉམས། མཐོང་སྣང་ལ་འདི་ལྟར་ཉམས་སུ་བླང༌། དང་པོ་ལུས་ཉམས་ནི་ན་ཚ་ལ་སོགས་པ་་་་་དང་ཤ་འཁྲིག་པ་དང་གཞོག་རེ་སྦྲིད་པ་བྱུང་ན་་་་་་དེ་ལ་གཉིས། ནད་ངོས་བཟུང་བ་དང༌། རྒྱུ་རྐྱེན་བརྟག་པའོ། །ནད་ཐམས་ཅད་ཚ་གྲང་གཉིས་སོ། །དེ་ལ་ལྷན་སྐྱེས་དང༌། ཀུན་བཏགས་གཉིས་སུ་འོང༌། རྒྱུ་ལ་གཉིས་ལས། རིང་བའི་རྒྱུ་ནི་མ་རིག་པ། ཉེ་བའི་རྒྱུ་ནི་བདག་དང་བདག་གིར་འཛིན་པ། རྐྱེན་ནི་ནང་དུ་འབྱུང་བ་འཁྲུགས་པ། ཕྱི་རུ་གདོན་་་་་་ས་བདག་ཀླུ་སྲིན་ཕོ་མོ་ལངས་པའོ། །ལྷན་སྐྱེས་ཀྱི་ནད་ལ་རྒྱུ་གཙོ་་་་་་ཟླ་བ་རེ་ཙམ་སྒོམ་དགོས་ཆེར་བཅོས། ཀུན་བཏགས་ཀྱི་ནད་ལ་རྐྱེན་གཙོ་་་་་་ཉིན་རེ་ཙམ་སྒོམ་ཆེར་བཅོས་དགོས་ཏེ། གཞན་ཡང་ལམ་གཏོང་དང༌། སྨན་གྱི་པཱུ་ཛ་རྒྱ་ཆེན་པོ་དང་ཉེས་ལྟུང་ཐམས་ཅད་བཤགས་བསྡོམ་བྱ། བདག་འཛིན་གྱི་ལྟོས་ཐག་བཅད་ལ། ན་ནུས་འཆི་ནུས་ཀྱི་གོ་ཆ་་་་་་གནས་སྐབས་མཐར་ཐུག་ཏུ་ད་ལྟ་སྡུག་ནུས་བགོ། དེ་རྣམས་སྔོན་དུ་སོང་ནས། དངོས་གཞི་ལ་ཕན་པའི་སྨན་མི་གཏོང༌། གནོད་པའི་ཟས་ཀྱང་མི་ཟ་བར། དབེན་པའི་གནས་སུ་ཏིང་ངེ་འཛིན་གྱིས་འཆོས་པ་ལ། སྦྱོར་བའི་དུས་སུ་ནད་མི་བཙལ། དངོས་གཞིའི་དུས་སུ་ནད་མི་བསྒོམ། རྗེས་ཀྱི་དུས་སུ་ནད་ཀྱི་རོ་མི་མྱང་བར་རྩེ་གཅིག་ཏུ་བསྒོམ་པར་བྱའོ། །དེ་ལ་འཁྲུལ་འཁོར་ནད་བརྒྱ་སྨན་གཅིག་མ། རྟེན་འབྲེལ་ནད་བརྒྱ་སྨན་གཅིག་མ། དམིགས་པ་ནད་བརྒྱ་སྨན་གཅིག་མའོ། །འཁྲུལ་འཁོར་ལ། འགྲོ་ན་འགྲོ་བའི་འཁྲུལ་འཁོར་ཡིན་ཏེ། གཉའ་ཤིང་གང་ཙམ་དུ་བལྟ་ཞིང༌། དལ་བུས་བཅག སྡོད་ན་སྡོད་པའི་འཁྲུལ་འཁོར་ཏེ། སྐྱིལ་ཀྲུང་མཉམ་བཞག དྲང་པོར་འདུག་ལ་རླུང་རང་སར་་་་་་ཆམ་ལ་དབབ། ཉལ་ན་ཉལ་བའི་འཁྲུལ་འཁོར་ཏེ། སེང་གེའི་ཉལ་ལུགས་སུ་བྱས་ལ། ཤེས་པ་རང་མལ་དུ་གཞུག ཟ་ན་ཟ་བའི་་་་་་དྲག་ཤུལ་བྱས་པའམ། རིངས་པའི་འཕྲོ་ལ་ཟས་ཟོས་ན་ནད་དུ་འགྲོ་བས་འཁྲུལ་འཁོར་ཡིན་ཏེ། ལུས་དྲང་པོར་སྲང༌།

རླུང་རོ་བུས། ཟས་ཀྱི་རྣལ་འབྱོར་གྱིས་བཟའ། གཉིས་པ་རྟེན་འབྲེལ་ནི། བཙགས་དབང་ཕྱུག་སེང་གེ་ཞབས་འཁུམས་པ་་་་་གསང་ཕུ་ནེའུ་ཐོག་ཏུ་བཞུགས་ཙམ་ན་ལ། ཁོ་དཔོན་སློབ་ཡིན་་་་་་་འཇིག་རྟེན་མགོན་པོས་་་་་་ང་གྲུབ་ཐོབ་ཡིན་པས་བཅོས་བྱ་གསུང་དར་སྣ་ལྔ་བཏགས་ནས་་་་་་་ཨེ་ཆུང་སྒོམ་ཕུག་ཏུ་ཕན་པར་མཛད། བླ་མ་རྩི་ལུང་པའི་ཕྱག་བསྙུང་བ་ལ། སྙུང་པར་བླ་མའི་རྣལ་འབྱོར་བསྒོམས་པ་ལ། ཁོང་སློབ་དཔོན་དུ་མ་སོང་བས་མོས་གུས་མེད་པས།ཨ་རུ་རའི་རྟེན་འབྲེལ་དང༌། བླ་མ་ལྡུམ་གྱི་ཞབས་་་་་་ཐུར་ལ་དབྱངས་འདིས་ཡར་ལོག་ཏུ་མ་བཞུགས་འཁུམས་་་་་་ལམ་ཟན་བྱེད་ཟེར་སྡུག་བསྔལ་པ་ལ་པ་ལ་རྐང་མཐིལ་དུ། །ཨ་རུ་རའི་གསེར་མདོག་གི་རྟེན་འབྲེལ་ཕྱིས་དགྲ་སོ་ཆུང་དང༌། རྗེ་ཕག་མོ་གྲུ་པས་ནགས་ཤོད་མཁན་པོ་རྒྱལ་འབྱུང་ལ། མགོ་ལ་ཟུག་ཆེན་པོ་བྱུང་བ་ལ། དམིགས་པ་སྨད་པ་་་་་འཕོངས་སུ་ར་འདོམ་པ་བཅོ་བརྒྱད་སྐྱེ་་་་་་དེས་དྲག་པར་གདའ་ཞེས་་་་་གསུང་བའི་པའི་དོན་བཤད་པ་དང༌། རྗེ་ཕག་མོ་གྲུ་པའི་ཉེ་གནས་སེང་སྟོན་བསྙུང་བ་ལ་སྒོམ་ཆེན་པ་ཞིག་གིས་ཨ་རྐུན་་་་ཁ་སྤྱང་བྱས་པ་ལ་ཁོ་ལ་སྤོས། ཁོས་མ་ཚུགས་པར་བླ་མ་རིན་པོ་ཆེ་མི་མ་གསོད་ཅིག་ཟེར་གྱིན་བྱུང་ནས་ལྦ་སྒོམ་ལ་སྤོས་པས། ལྦ་སྒོམ་གྱིས་ཁོང་རང་གིས་བླངས་ནས། རྩིག་པ་རི་ལྡེ་ཀ་བ་ལ་སྤོས་ནས་ནད་དེ་སངས་སུ་བཅུག་ནས། སང་སྟེང་གི་གཡམ་པ་ལ་བགོས་ནས། གཡམ་པ་ཏོག་ཟེར་ཏེ། ནམ་མཁའ་ལ་ཡལ་དུ་བཅུག་སྟེ། རྟེན་འབྲེལ་དེ་ལྟ་བུ་མཛད་པ་ཡིན་གསུང་ངོ༌། །གསུམ་པ་དམིགས་པ་ནི། ལྟེ་འོག་སོར་བཞི་རྩ་གསུམ་གྱི་འདོམ་སོ་སྤུ་མཚམས་ཁོང་པའི་ནང་དུ། ནད་ཚད་པ་ཡིན་ན་་་་་རང་གི་བླ་མ་དམ་པ་དེ་་་་་ཟླ་བའི་གདན་དང་སྐུ་མདོག་དཀར་པོར་བསྒོམ། གྲང་བ་ཡིན་ན་དམར་པོར་་་་་ཉི་མའི་གདན་བསྒོམ། བད་ཀན་ཡིན་ན་མི་ཤ་ཁར་སྒོམས་པས། ནད་ལས་གྲོལ་ཞིང༌། ཡོན་ཏན་བསྐྱེད་དོ། །འཁྲུལ་འཁོར་རྟེན་འབྲེལ་དམིགས་པ་གསུམ་གྱིས་ནད་སྤྱིའི་བཅོས་་་་་་མདོར་ན་དམིགས་པ་ནི་གང་དང་འགལ་བ་ཞིག་སྒོམ་པ་ཡིན་པས།

དེས་མཚོན་དཔག་ཏུ་མེད་པར་ཤེས་པར་བྱའོ། །སྤྱིར་ཁ་འདྲེན་གྱི་དམིགས་པ་དང་དེ་ཉིད་ཞི་བར་བྱ་བ་གཉིས་ལས། ཕྱི་མ་ཨེན་ཙམ་རྩུབ་པས་སྔ་མ་ཉམས་སུ་ལེན་བདེ་ཞི་བར་བྱེད་པ་ལ་ནི་ཁྱད་མེད་གསུང༌། བསྟན་པའོ། །གཉིས་པ་་་་་་བྱེ་བྲག་ལ་བཞི་སྟེ། གག་ལྷོག་ཟེར་གསུམ་དང་མིད་འཆུས་དང༌། དྲང་སྲོང་དང༌། རྐང་ལག་ཞ་འཁུམས་སོ། གག་ལྷོག་ཟེར་གསུམ་ལ། སྔོན་འགྲོ་ནི། ལམ་དུ་བཏང་བ་དང༌། བྱང་ཆུབ་ཀྱི་སེམས་སྦྱང་བ་དང༌། ཡི་དམ་གྱི་ལྷ་བསྒོམ་པ་དང༌། སྟོང་ར་མི་ཆེ་བར་བསྒོམ་པར་བྱའོ། །སྤྱིར་བཅོས་ལ་ཏིང་ངེ་འཛིན་རྒྱལ་པོ་ལྟ་བུ། སྔགས་བྲམ་ཟེ་ལྟ་བུ། སྨན་འབངས་ལྟ་བུའོ། །དེ་ལ་དང་པོ་ནི། དངོས་གཞི་བླ་མ་ཐུགས་ཀར་བསྒོམ་ཏེ་ཁོང་སྨན་ཡིན། དེ་ནས་གག་པའི་ཆུ་བུར་བྱུང་བའི་གྲངས་དང་མཉམ་པའི་ཐུགས་རྗེ་ཆེན་པོ་བསྒོམ་མོ། །ལྷོག་པ་ལ། ཚ་ལྷོག གྲང་ལྷོག་གཉིས། མེ་ལྷོག་ཡིན་ན། སྙིང་ག་རུ་སྒྲོལ་མ་ལྗང་གུ་་་་་་འམ་སྔོན་མོ་བསྒོམ་ལ་དེའི་ཐུགས་ཀ་ནས་འོད་ཟེར་ལྗང་གུ་་་་་་འམ་སྔོན་མོ་བྱུང་ནས། སྐྲངས་པའི་སྟེང་ན་འོད་ཟེར་སྒོ་རོ་རོ་བསྒོམས་པས་དྲག་་་་་་གྲང་ལྷོག་ལ་འདི་བཏུབ་བོ། གྲང་ལྷོག་ཡིན་ན་སྙིང་གར་བླ་མ་བསྒོམས་པའི་ཐུགས་ཀ་ནས་ཡེ་ཤེས་ཀྱི་མེ་དམར་ནར་གྱིས་སོང་ནས། སྐྲངས་པའི་སྟེང་དུ་སྒོ་རོ་རོ་ཡོད་པས། སྐྲངས་པ་གཞོབ་དུ་ཚིག་པར་བསམ་ཞིང་་་་་་མེ་ལྷོག་ལ་མི་བཏུབ་བོ།ཐར་ཐུགས་ཀའི་བླ་མ་ལ་སེམས་་་་་་སྐུ་མདོག་དཀར་དམར་རིམ་པ་ལྟར་གཏོད། གཟེར་བའི་སར་བླ་མ་བསྒོམ་ལ། ཟུག་ཅི་ཙམ་ཆེ་བ་དེ་ཙམ་དུ་བླ་མའི་སྐུ་ཡང་ཇེ་ཆེ་ཇེ་ཆེར་སོང་བར་བསྒོམ་ཞིང༌། མཐར་འཇའ་ཡལ་བ་བཞིན་བསམས། དེས་འཕྲལ་དུ་ལྗི་བས་བླ་མའི་སྐུ་ཚད་མི་བསྒོམ་མོ། །རྗེས་ལ་བྱམས་པ་འབའ་ཞིག་བསྒོམ་པར་བྱའོ། །མིད་འཆུས་བྱ་བ། དང་ཁ་འགགས་ནས་ཟས་ཅི་ཡང་མི་ཞིམ་ལ། ལུས་ཀྱང་ཤེད་ཤོར་བ་ཞིག་འོང༌། དེ་ལ་མཉམ་གནས་ཀྱི་མེ་རླུང་གི་ནུས་པ་ཉམས། ཟས་མ་ཞུ་བ་ལས་བྱུང་བ་ཡིན་པས་་་་་་མེ་དྲོད་ཉམས་པའང་ཟེར།

དེ་ལ་ལྦུ་བ་དཀར་པོ་སྐྱུགས་ན་ཕན་པ་དཀའ། དེ་མིན་ན་ལྟེ་འོག་ཏུ་མེ་ཁུ་ཚུར་ཙམ་ཞིག་བསྒོམས་པས། ཟས་ཞུ་ནས། དང་ཁ་བྱེ། དང་པོ་སྣ་དགུ་དང༌། ནས་ཆང་དང༌། ཟན་བླན་དེ་ཚོད་ཟིན་པར་བཏང༌། དེ་ནས་ཅི་ཟོས་ཀྱང་འཇུ་ལ། ལུས་བཟུང་བཟང་པོར་འགྱུར་རོ། །དྲང་སྲོང་མི་འབྱུང་བར་བྱ་བ་ལ། ཐོ་རངས་ཀྱི་དུས་སུ་གཏུམ་པོ་ཕྱི་ནང་གི་བསྲུང་འཁོར་བསྒོམ། དེའང་ལུས་དང་་་་་་ཕྱག་ན་རྡོ་རྗེ་སྒོམ་པ་ཕྱི། དབུ་མ་ཕྱག་རྡོར་དུ་སྒོམ་པའོ་་་་་་ནང་བསྲུང་བའོ། རྒྱ་ལ་་་་་་རྐང་ནད་ཅེས་ཀྱང་བྱ་རྐང་ལག་ཞ་འཁུམས་ལ་སོགས་པའི་ནད་བྱུང་ན། ནད་དེའི་མིང་ནས་བོས་ན། ཁོ་ཀོ་ལོང་སྡོམ་པས་དྲང་སྲོང་ཞེས་བརྗོད་ལ། དེའི་བཅོས་བསྟན་པ་ནི། །དྲང་སྲོང་མི་སྣོན་པ་ལ། གཏུམ་པོ་ཕྱི་ནང་གི་བསྲུང་འཁོར་སྒོམ། ལུས་ཡི་དམ་ལྷར་བསྒོམས་པའི་དཀྱིལ་ན་ཡར་དབུ་མ་དྲང་ཐང་ངེ་བ་ལ་ཤེས་པ་གཏད། སྒུར་་་་་་རྐྱེན་དགྱེ་དགུ་ཞེས་དང༌། བྱ་བ་དེ་དབུ་མ་དགྱེ་བར་བསྒོམ། ༼དམིགས་པ་དང་བསྲུང་འཁོར་གཉིས་ཀས་་་་་་པོ་ཡིན་ན། ཇེ་དགྱེ་ལ་བཏང༌། དགྱེ་བོ་་་་་་དབུ་མ་ཡིན་ན་ཇེ་སྒུར་ལ་བཏང༌། ཞོག་ཡ་གཅིག་་་་་་ཕྱི་ལྟེ་བ་ལྟེབ་པོར་མ་ཡིན་ཏེ། རང་སོར་དེ་འདྲ་མ་ཡིན་ཐུ་བར་འགྲོ། ཞ་ན་ཞ་བ་ངོས་ཀྱི་ལྷ་ཕྱེད་གསལ་བར་བསྒོམ། ཡང་ན་ཞ་བ་ངོས་སུ་བལྟ་བའམ་་་་་་ཞ་བ་དེ་སྟོང་པར་སྒོམ་པའི་རྗེས་སུ་གཞུག གཞོགས་དེར་ཆུ་མདའ་བརྡེགས་པ་ལ་སོགས་་་་་་པ་འབྱུང་བའི་གཟའ་ངོས་བཟུང་བར་བྱའོ། །མདོར་ན་སེམས་ཟིན་པས་དྲག་པ་ཡིན། རྐང་ལག་ཞ་ན་སོར་མོ་ནས་སྤྱི་བོའི་བར་སྟོང་པར་བསྒོམ། དེ་ནས་པུས་མོའི་གྲུ་མོའི་བར་དུ། 1$0000021ཟེར་དང་ནད་ཡོད་པ་ངོས་སུ་1$0000035་་་་་མེ་བྱ་སྒོང་ཙམ་ལ་མེ་ལྕེ་དམར་སྐྱ་ཧ་ཅང་མི་འཕྲིག་པ། སྤྱི་བོ་ནས་སོར་མོ་ཡན་ཆད་སྒོ་རོ་རོ་གང་བར་བསྒོམས་པས་དྲག་གོ། །གྲང་བས་རྐང་པ་གོང་པོར་སོང་ན། མེ་བྱ་སྒོང་ཙམ་ཞིག་པུས་མོའི་ལྷ་ངའི་འོག་ཏུ་བསྒོམ།

དེ་ལས་མེ་ལྕེ་་་་་་དར་དང་མེ་སྟག་མེད་པ་འཇམ་པོ་ཡར་ལ་ལྷུག་ལྷུག་བརྡོལ་བས། ལྟེ་བ་མན་ཆད་སྒོ་རོ་རོ་གང་བར་བསམ། མར་ལྷུག་ལྷུག་བརྡོལ་བས་སོར་མོའི་་་་་་རྩེ་མོ་ནས་བཏོན་ན་དམིགས་པ་རྣོན་པོས་བྲམ་ཟེ་ལ་ཆུ་སེར་བྱུང་དོགས་ཡོད་པས་འོག་ནས་བཏོན་ལ། ཁྲུ་གང༌། མདའ་གང༌། འདོམ་གང་ཙམ་བསྲིངས། དེས་ནད་ལས་གྲོལ་ཅིང་གདོན་ལས་ཀྱང་ཐར་བར་འགྱུར་རོ། །རྗེས་ལ་གཉེན་དང་གྲོགས་པོ་ཕ་ཚད་སྐྱོལ་བྱ་བ་ཡིན། བྱམས་པ་་་་་་དེ་ཉིད་རྒྱུན་བསྲིངས་ཏེ་བསྒོམ་ལ་རྩ་བ་ཐོན་པར་བྱའོ། །ལུས་ཉམས་ཀྱི་བཅོས་སོ། །གཉིས་པ་སེམས་ཉམས་ནི། ཅི་ཞིག་ལྟར་ན། སྙིང་མི་དགའ་བ། ཤེས་པ་འཚུབ་པ། རྐྱེན་མེད་པར་བློ་དོས་སེ། འཛེར་རེ། རྟོག་གེ་བ་བྱུང་ན་་་་་་ཀར་རེ་བ་བྱུང་ན། ཅིས་ཀྱང་མི་བཏུབ་པ་ཞིག་འབྱུང་བའི་རྟགས་ཡིན་པས། དེ་ལ་བཟློག་པ་་་་་་ཡི་དམ། གཟུར་བ་་་་་་དེ་དག་ཕྲལ་ལ་དེ་ཉིད་དུ་བྱེད་པ་ཡིན། བ1$0000033སྒྱུ1$0000035ར་བའོ། །ཟློག་པ་ལྟས་ངན་གཞན་ལ་རྒོད་པ་་་་་་སྟོད་ལུང་ཇག་པའི་བུ་མོ་ལྟ་བུའོ་སྟེ། རང་ལ་མི་ཚུགས་པའོ། །བཟུར་བ་བསྲུང་བའི་འཁོར་ལོ་བསྒོམ་པའོ། །བསྒྱུར་བ་ལམ་གཏོང་ལྔ་ལྡན་་་་་་དང་བཅས་པའོ་ནོ། །དེའང་ཟློག་པ་་་་་་ཡི་དམ་དང༌། ལམ་དུ་བཏང་བ་་་་་་བཅོས་པ་དང༌། བསྒྱུར་བ་་་་་་བྱང་སེམས་དང༌། གཟུར་བ་་་་་་བསྐྱེད་རིམ་དང༌། བྱོལ་བ་་་་་་བླ་མ་དང༌། རབ་རུབ་་་་་་ཕྱག་ཆེན་སྒྱེ་འུར་གྲུབ་པས། སྐྱོན་ཡོན་ཏན་དུ་འགྱུར་རོ།་་༌། སེམས་ཉམས་ཀྱི་བཅོས། །གསུམ་པ་རྨི་ཉམས་ནི། རྨི་ལམ་ངོ་ཤེས་ན་དེས་ཆོག མ་ཤེས་ན་གཉིད་སད་པ་དང༌། འཁྲུལ་འཁོར་མ་ཞིག་པ་ལ་་་་་་འཁྲུལ་འཁོར་ཞིག་ན་དེ་མ་ཐག་ལ། ལམ་གཏོང་ལྔ་ལྡན་་་་་་དང་བཅས་པས་བསྒོམས་པས་དོན་གྲུབ་པའོ། །གཏམ་རྒྱུད་ནི་་་་་་འབྲི་གུང་ན་བསེན་མོ་པདྨ་གཡེངས་པ། ཤྲཱི་རི་ཕུག་པ་ལ་འབུག་མདོར་་་་་་དཔོན་སློབ་སྣ་ཁོབ་གསུང༌། གཉོས་ལ་་་་་་ངའི་ཁར་ཚུད་པ་ལ་ཡོན་ཏན་འོད་དང་ཁྱེད་གཉིས་ལས་མ་བྱུང་གཉའ་ནམ་་་་་་ལྷམ་བཞི་རྟོན།

འབྲུག་ཏུ་་་་་་བཞུགས་པའི་དུས་སུ། རྣལ་འབྱོར་ཆོས་གཡུང་ལ་དྭགས་པོ་ལྗི་ལའི་་་་་་བུད་མེད་འཆི་མདའ་དང་འཕང་རྗེས་བྱུང་སྐད། ཁོང་ལ་ང་མཐོ་མཚམས་པ་བཟློག་པས་གངས་ལའང་རྗེས་བྱུང་སྐད་ཏོ། གཏུན་སྐྱོང་དུའོ། །རྨི་ཉམས་ཀྱི་བཅོས་སོ། ། བཞི་པ་མཐོང་ཉམས་ནི། མཐོང་སྣང་ངན་པ་་་་་་ལྟས་ངན་ནམ་འདྲེ་གཟུགས་སམ། རོ་ཁུག་ལ་སོགས་པ་བྱུང་ན། རང་དང་ཡུལ་དེ་ལ་ཡི་དམ་ལྷར་བསྒོམ་པ་ནི་བཟློག་པ། རང་ལ་བསྟིམ་ནས་བསྐྱེད་རིམ་བསྒོམ་པ་ནི་བཟུར་བ། ལམ་དུ་གཏོང་བ་ནི་ལེགས་ཚོགས་ཀྱི་རྟེན་འབྲེལ་བསྒྲིག་པ། བྱང་ཆུབ་ཀྱི་སེམས་སྒོམ་པ་ནི་སྐྱོན་ཡོན་ཏན་དུ་བསྒྱུར་བ། བླ་མའི་རྣལ་འབྱོར་ནི་སྐྱོན་དེ་ལས་བྱོལ་བ་དང༌། ཕྱག་རྒྱ་ཆེན་པོ་ནི། རབ་རུབ་སྒྱེའུར་འགྲུབ་པའོ། །བསྔོ་བས་མཆོག་ཐུན་མོང་གི་དངོས་གྲུབ་ཐོབ་པའོ། །མན་ངག་མེད་ན་སྐྱོན་བྱུང་བ་ནི། རྒྱལ་བ་ཕན་ཆུང་གི་མང་ཁུང་དུ་ཕུག་ལྷད་ཀྱིས་ཤིང་བཅད་པས། གཞི་བདག་་་་་་དེར་བུད་མེད་མི་སྡུག་པ་ཞིག་ཇོ་ཇོ་མིང་པོ་ཟེར་ནས། བྲང་བརྡུང་ཞིང༌། ཆོ་འཕྲུལ་མང་པོ་བྱུང་བས་འཇིགས་ཏེ་མང་ཁུ་བོར་ཡུལ་དུ་བྱོན་ཀྱང་མ་ཕན་གྲོངས་སྐད་དོ།། རྟ་སྣ་བྲག་ལྡོང་རྫོང་ལ་འཇག་ལར་་་་་་སློབ་མ་འཇའ་དང་ཁོང་རང་ལ་སྦྲུལ་སྡུག་ཁར་བྱུང་བའི་སྣང་བ་བྱུང་བ་ལ་བཅོས་མ་ཐོངས་པ་དང༌། ཡང་ཡེར་པ་བས། ཕག་མོ་གྲུ་པ་་་་་་རྟོགས་པའི་ལྷད་ཀྱིས་སྤྲེའུ་རུ་བཏང་བ་ལ། ཆོས་རྗེའི་ཞལ་ནས། དབོན་གྲགས་འབྱུང་དང༌། ཤེས་རབ་གྲགས་ཀྱི་སློབ་དཔོན་གླེན་པ་ལུག་ཁ་འདྲ་དེས། རྗེ་ཕག་མོ་གྲུ་པ་སྤྲེའུ་རྒན་ཞིག་ཏུ་བཏང་གསུང་ནས་བཀྱོན་ནོ། །ལམ་དུ་ཐེགས་པའི་ཡོན་ཏན་་་་་་ཞོགས་པ་རྡོ་རྗེ་རིགས་གསུམ་མགོན་པོ་གཟིགས་ལ། །ཆོས་རྗེ་རྒོད་ཚང་པས། །རྩྭ་རིར་བཙུན་པ་ཧཾ་་་་་་ཁྱོད་ཀྱི་ཕ་མེས་ཐམས་ཅད་ཟྭ་ཟ་ན་ང་ཡིན་ཟེར་ནས་པང་དུ་བྱུང་བ་དེ་དགའ་བ་བྱས་ནས། འོ་མ་འཕྲང་དུ་འུབས་སུམས་པ་དང༌། རྗེ་མི་ལ་ལ་ལ་ཕྱི་རུ་་་་་་ལྟད་མོ་རང་ཆེ་སྟེ་ཡོང་གྱིས་དང་གསུང་པས་ཝ་མོ་སྤྲེའུ་བཞོན་པ་ལ་དགའ་བ་བསྒོམ་པ་དང༌།

དགོན་པ་བས་ཕྱེ་སྒྱེའི་ཁ་ན་མི་མགོ་འདུག་པ་ལ་ལམ་འོང་བ་སྐྱོན་དུ་མ་བལྟས་པ་དང༌། ཇོ་བོ་རྗེས་སྡིག་པ་ར་ཅན་སྙིམ་པ་ཙམ་བྱུང་བ་ལ་སྐྱོན་དུ་མ་བལྟས་པས། སང་དགོང་སྒྲོལ་མའི་ཞལ་གཟིགས་སོ། །མཐོང་ཉམས་ཀྱི་བཅོས་སོ། །ཉམས་བཞིའི་བཅོས་སོ། །བཏང་སྙོམས་སུ་ཡོན་ཏན་དུའང་མ་བལྟས་པས་སྐྱོན་ཡོན་གཉིས་ཀ་མ་བྱུང༌།། །། 1$0000024

༧༤༨༽ ༄། །སྡུག་བསྔལ་ལམ་ཁྱེར་གྱི་མན་ངག་མཛེ་འུར་འདེད་ཆེན་མོའི་ཞལ་གདམས།། 1$0000035 བརྩེ་བའི་ཐུགས་རྗེ་རྒྱུན་ཆད་མེད་པ་དེས། །འགྲོ་བའི་སྡུག་བསྔལ་དཔག་མེད་རབ་གཟིགས་ནས། །སྡུག་བསྔལ་ལམ་ཁྱེར་ཐབས་མཆོག་སྟོན་མཛད་པའི། །སྨན་པའི་རྒྱལ་པོ་བླ་མའི་ཞབས་ལ་འདུད། །འདིར་ནད་ལྷན་སྐྱེས་ལམ་དུ་བླང་བ་དང་གཅིག གདོན་ལྷན་སྐྱེས་སྟོབས་ཡོན་ཏན་དུ་བལྟ་ཞིང་གྲོགས་སུ་འཁྱེར་བ་དང་གཉིས། ནད་ཀུན་བརྟགས་ལ་གཉེན་པོ་མགོ་བསྟུམ་དང་ལྡེམ་པོར་བསྟན་པ་དང་གསུམ། གདོན་ཀུན་བརྟགས་ཐབས་ཀྱིས་དབང་དུ་བསྡུ་ཞིང་ཤེས་རབ་ཀྱིས་ཟིལ་གྱིས་མནན་པ་དང་བཞི། དེ་མི་ནུས་མི་གོ་བ་ལ་བྱིན་རླབས་བྱ་བ་དང་ལྔ་ལས། དེ་ལ་དང་པོ་ནད་ལྷན་སྐྱེས་ཞེས་བྱ་བ་ནི། ཚེ་འཁོར་བ་ཐོག་མ་མེད་པ་ནས་ཉོན་མོངས་པ་ཆགས་སྡང་རྨོངས་གསུམ་གྱིས། རྒྱུ་འབྲས་བུ་བླ་ན་མེད་པའི་བྱང་ཆུབ་ལ་སྒྲིབ་པར་བྱེད་ལ། བདག་དང་བདག་གི་བ་ལ་མངོན་པར་ཞེན་པ་སྟེ། དཀར་པོའི་ཕྱོགས་སུ་བློ་འགྲོར་མི་སྟེར། དེའི་རྒྱུས་རྣམ་པར་སྨིན་པའི་ནད་ཀྱང་ཡུན་རིང་ལ། ནད་ལྕི་བ། མཛེ་དང༌། སྐྲན་དང༌། དམུ་ཆུ་ལ་སོགས་པ་འབྱུང༌། དེ་སྨན་དང༌། དཔྱད་དང་རིམ་གྲོ་དང༌། ཆོ་ག་ལ་སོགས་པ་བྱས་ཀྱང་སོས་སུ་མི་བཏུབ་སྟེ། ནད་དེ་ལྟ་བུ་སྤོང་བས་མི་སྤོང༌། རྣམ་པར་སྨིན་པའི་ནད་ཡིན་པས། བླ་ན་མེད་པའི་བྱང་ཆུབ་སྒྲུབ་པའི་ཐབས་ཁྱད་པར་ཅན་དུ་འཁྱེར་བ་སྟེ། དེ་ལ་འགལ་བའམ། མི་མཐུན་པ་གྲོགས། ནད་སྡིག་སྒྲིབ་ཀྱི་ཕྱགས་ཤིང༌། གདོན་སངས་རྒྱས་ཀྱི་སྤྲུལ་པ། དགྲ་ཐབས་ལ་མཁས་པ་དགེ་བའི་བཤེས་གཉེན་དུ་ངོ་ཤེས་དགོས། དེ་ལྟ་བུའི་ཐབས་ཁྱད་པར་ཅན་དེ་ཡང་དགེ་བའི་བཤེས་གཉེན་ལ་རག་ལས་སོ། །སྤྱིར་ཤར་ལུས་འཕགས་པོ་ལ་སོགས་པའི་གླིང་གསུམ་པོ་དེ་དུག་གསུམ་ཤས་ཆུང༌། ཚེ་རིང་ལོངས་སྤྱོད་ཆེ། གནད་དེས་འཆི་བ་མི་དྲན་པ་ཡིན། ཁམས་གོང་མའི་ལྷ་ཡང་ལོངས་སྤྱོད་ཆེ། ཚེ་་རིང་ཉོན་མོངས་པ་མངོན་དུ་རྒྱུ་བ་མེད་དེ།

དེ་ལྟར་འདུག་ཀྱང་ཆོས་བྱ་བའི་སྐབས་མེད་པས་ན། བསོད་ནམས་ཅན་ཞེས་མི་བརྗོད་དོ། །འོ་ཅག་ལྷོ་འཛམ་བུ་གླིང་པ་ནད་མང༌། ལོངས་སྤྱོད་ཆུང༌། ཚེ་ཐུང༌། གདོན་རིགས་ཀྱི་བར་ཆད་མང༌། ཚེ་ངེས་མེད་དུ་འཆི། དེ་ལྟར་འདུག་ཀྱང་ཐེག་པ་ཆེན་པོའི་ཆོས་བྱར་ཡོད། ཆོས་བྱས་ན་སྒྲུབ་ཐག་ཉེ་བས་ན་བསོད་ནམས་ཅན་ཞེས་བྱའོ། །འདིར་ཡང་ལོངས་སྤྱོད་ཆེ་བའམ། ན་སོ་དར་ལ་བབ་པའམ་ལུས་ལ་ན་ཚ་མེད་པའི་དུས་སུ། དལ་འབྱོར་གྱི་ལུས་ཐོབ་ཀྱང་ཆོས་མི་དྲན་པས། དེ་ལ་དགྲ་འདྲེའམ། རྣམ་པར་སྨིན་པའི་ནད་ལྟ་བུ་ཞིག་བྱུང་ན་ནད་དེས་ཡང་དག་པའི་དགེ་བའི་བཤེས་གཉེན་དང་ཕྲད་པའི་གྲོགས་བྱས་ནས། དགེ་བའི་བཤེས་གཉེན་དེས། ནད་དེའི་རྒྱུ་སྡིག་པ་མི་དགེ་བ་དང༌། ནད་དེ་དང་མཚམས་སྦྱོར་བར་བྱེད་པའི་འདྲེ་དེ་རྣམས་མི་སྤོང་བར། དེ་ཉིད་བླ་ན་མེད་པའི་བྱང་ཆུབ་རིན་པོ་ཆེ་བསྒྲུབ་པའི་ཐབས་སམ་གྲོགས་སུ་འཁྱེར་བའོ། །དེས་ན་ནད་དེས་ཡང་དག་པའི་དགེ་བའི་བཤེས་གཉེན་དང་མཇལ་བའི་གྲོགས་བྱས་ནས། ཡང་དག་པ་དགེ་བའི་བཤེས་གཉེན་དེས། རྣམ་པར་སྨིན་པའི་ནད་དེ་བླ་ན་མེད་པའི་བྱང་ཆུབ་བསྒྲུབ་པའི་ཐབས་སམ། གྲོགས་སུ་ངོ་སྤྲད་པས་ན། ནད་ལྷན་སྐྱེས་ལམ་དུ་བླང་བ་ཞེས་བྱའོ། །གཉིས་པ་གདོན་ལྷན་སྐྱེས་སྟོབས་ཡོན་ཏན་དུ་བལྟ་ཞིང་གྲོགས་སུ་འཁྱེར་བ་ལ། སྤྱིར་གདོན་ལ་ལྷན་ཅིག་སྐྱེས་པའི་གདོན་དང་གཅིག སྲིད་པ་ཁུངས་ནས་བྱུང་བའི་གདོན་དང་གཉིས། ཤགས་གདོན་ལས་གྱུར་པའི་གདོན་དང་གསུམ། རྟོག་པ་ལས་གྱུར་པའི་གདོན་དང་བཞི་ལས། དེ་ལ་ལྷན་ཅིག་སྐྱེས་པའི་གདོན་བྱ་བ་ནི། ཉོན་མོངས་པ་ཆགས་སྡང་རྨོངས་གསུམ་ལ་སོགས་པ། བདག་དང་བདག་གི་བའི་གཟུང་འཛིན་གྱི་རྣམ་པ་སྟེ། དེས་ཀྱང་དག་པའི་དོན་ལ་སྒྲིབ་པར་བྱེད་པའོ། །དེ་གྲོགས་སུ་འཁྱེར་བ་ནི། བླ་མའི་གདམས་ངག་ལས་ཤེས་པར་བྱའོ། སྲིད་པ་ཁུངས་ནས་བྱུང་བའི་གདོན་ནི། སྣང་ཞིང་སྲིད་པའི་ལྷ་སྲིན་སྡེ་བརྒྱད། ལྷ་ཚངས་པ་ལ་སོགས་པའི་འཇིག་རྟེན་གྱི་དྲེགས་བྱེད།

གཉན་ས་བདག་གི་རིགས་སུ་གྱུར་པས། སྲིད་པ་ལུག་གུ་བརྒྱུད་དུ་གནས་པར་འཁོར་བ་སྟེ། ཁོང་ལ་ཕར་གནོད་པ་མ་བྱས་ན། ཚུར་ལ་གནོད་པ་མི་བྱེད་པ་ཡིན། ཤགས་གདོན་ལས་གྱུར་པའི་གདོན་ནི། འཇུག་པ་ཡང་བསད་ཅིང༌། བསམ་པའི་ཚུལ་གྱིས་འཇུག་པས། དེ་ལ་དྲག་སྔགས་ལ་སོགས་པས་མི་བསྐྲད་པར། བླ་མ་དམ་པའི་གདམས་ངག་དང་ལྡན་པས། གདོན་ཇི་ཙམ་ཆེ་བ་ཙམ་གྱིས་དངོས་གྲུབ་ཆེ་བར་འབྱུང་སྟེ། དེ་ལ་སྒོམ་ཆེན་རབ་ཡི་དམ་གྱི་ལྷར་བསམས་ནས་དངོས་གྲུབ་ཞུ་བ་དང་གཅིག འབྲིང་ཆོས་སྐྱོང་གི་སྲུང་མར་བྱས་ནས་འཕྲིན་ལས་བཅོལ་བ་དང་གཉིས། ཐ་མ་གདོན་རིགས་དྲུག་གི་སེམས་ཅན་དུ་བྱས་ནས་བྱམས་པ་སྙིང་རྗེ་བྱང་ཆུབ་ཀྱི་སེམས་བསྒོམ་པ་དང་གསུམ། གདོན་དྲིན་ཅན་གྱི་ཕ་མར་བྱས་ནས། དྲིན་ལན་ལན་གྱིས་བླན་པ་དང་བཞི་ཡིན་པ་ལ། དེ་ལ་སྒོམ་ཆེན་པ། སྣང་བ་དབང་དུ་འདུས་པའི་གང་ཟག་གིས། རི་ཁྲོད་དང་དགོན་པ་འཛིན་པའི་དུས་སུ། སྒོམ་ཆེན་པ་རང་ཉིད་རང་སྣང་གཉིས་ལ་སློབ་པའམ། སྒྱུ་ལུས་འབྱོངས་པ་ལྟ་བུ་ཞིག་གིས་དམིགས་པ་ལ་གནད་དུ་བསྣུན་པས། དེ་ན་གནས་པའི་དྲེགས་བྱེད་ཀླུ་དང༌། ས་བདག་གི་རིགས་ཅན་དེ་དག་ཐམས་ཅད་ཀྱང་ཡི་དམ་ལྷའི་སྣང་བར་ཤར་ནས་1$0000033སྒྲུ1$0000035བ་པ་པོའི་གྲོགས་བྱེད། གྲགས་པ་དང་སྙན་པ་སྒྲོག དེས་ན་ཡི་དམ་ལྷ་དང་ཁྱད་མེད་པས་དངོས་གྲུབ་འབྱུང་བར་འགྱུར་རོ། །འབྲིང་གདོན་ཆོས་སྐྱོང་བའི་སྲུང་མར་བྱས་ནས་ཕྲིན་ལས་བཅོལ་བ་ནི། དམིགས་པ་ལ་མངའ་བརྙེས་པ་ཞིག་གིས་གདོན་དེ་ལ་གཏོར་མ་བྱིན། སློབ་མར་བྱས་ནས། སྒོམ་བཏབ་པས་ཁོ་ཚུར་ལ་གུས་པ་ཕུལ་ནས། མཐར་གཡོག་པོ་དང་ཁྱད་མེད་པར་སྒྲུབ་པ་པོའི་གྲོགས་བྱེད་དེ། མདོར་ན་མཐུན་རྐྱེན་ཐམས་ཅད་བསྒྲུབས་པས། འགལ་རྐྱེན་ཐམས་ཅད་སེལ་བས་ན། གདོན་ཆོས་སྐྱོང་བའི་སྲུང་མར་བྱས་ནས། འཕྲིན་ལས་བཅོལ་བ་ཞེས་བྱའོ། །འདིར་ཤགས་གདོན་ལས་གྱུར་པའི་གདོན། ཡབ་མེས་གོང་མའི་ཟ་འདྲེ་དང༌། འཆའ་འདྲེ་ཡང་འདིས་བྱས།

རིགས་ལ་གནོད་པའི་འདྲེ་ཡང་འདི་ཡིན། ལྷན་ཅིག་སྐྱེས་པའི་གདོན་ནམ་ལན་ཆགས་པའི་གདོན་ནི། བསད་ཅིང་བསམ་པའི་ཚུལ་གྱིས་འཇུག་སྟེ། དེ་ལྟ་བུ་དེ། དྲག་པོའི་སྒོ་ནས་ཚར་མི་བཅད་པར། བླ་མ་དམ་པའི་གདམས་ངག་ལ་བརྟེན་ནས། འགྲོ་བ་རིགས་དྲུག་གི་སེམས་ཅན་དུ་བྱས་ལ། བྱམས་པ་སྙིང་རྗེ་བྱང་ཆུབ་ཀྱི་སེམས་གསུམ་བསྒོམས་ཏེ། ལན་ཆགས་དང་ཤ་འཁོན་གྱི་འདྲེ་དེ་རྣམས་དང༌། དེ་ལས་བྱུང་བའི་ན་ཚ་དང༌། སྡུག་བསྔལ་དེ་ཉིད་བླ་ན་མེད་པའི་བྱང་ཆུབ་བསྒྲུབ་པའི་ཐབས་སུ་འཁྱེར་བའོ། །གདོན་དྲིན་ཅན་ཕ་མར་བྱས་ནས། དྲིན་ལ་ལན་གྱིས་བླན་པ་ནི། རང་ཡི་དམ་གྱི་ལྷར་བསམ། བླ་མ་སྤྱི་བོའམ་མགྲིན་པ་སྙིང་ག་གང་རུང་བར་བསྒོམས་ནས། གདོན་དེ་རང་གི་མདུན་དུ་བཀུག་ལ། བདག་ལ་གནོད་པར་བྱེད་པའི་གདོན་བགེགས་འདི། བདག་གི་ཕ་མ་ཡིན་པ་ལ། མཁའ་ལ་རྒྱུ་བའི་ཡི་དྭགས་སུ་སྐྱེས་འདུག་པ། སྙིང་རེ་རྗེ་ན་ཨང་སྙམ་དུ་བསམས་པས། དེས་ཁོའི་ཞེ་སྡང་ཞི་ནས་མཐར་མ་དགའ་བུ་སྐྱིད་དུ་འོང་ངོ༌། །དེས་ན་གདོན་ལྷན་སྐྱེས་དེས། བླ་ན་མེད་པའི་བྱང་ཆུབ་བ1$0000033སྒྲུ1$0000035བ་པའི་ཐབས་སུ་འཁྱེར་བ་ནི། སྟོབས་ཡོན་ཏན་དུ་བལྟ་ཞིང་གྲོགས་སུ་འཁྱེར་བའོ། །གསུམ་པ་ནད་ཀུན་བཏགས་ལ་གཉེན་པོ་བསྟེན་པ་དང་མགོ་བསྟུམས་སུ་བསྟན་པ་ནི། ནད་གང་ལ་དམིགས་པ་གང་འགྲོ་བ་དེས། དེ་ལ་སྟོད་ཚད་པ་མེ་ལྟར་དུ་འབར་ན། ཏིང་ངེ་འཛིན་ག་བུར་ལྟ་བུའི་གདམས་ངག སྨད་གྲང་བ་ཆུ་ལྟར་དུ་ཁོལ་ན། ཏིང་ངེ་འཛིན་ཙཎྜ་ལི་ལྟ་བུའི་གདམས་ངག བར་བད་ཀན་རྫིང་ལྟར་འཁྱིལ་ན། ཏིང་ངེ་འཛིན་སྐྱ་བ་ལྟ་བུའི་གདམས་ངག ནད་མུན་པ་ལྟར་འཐིབས་ན། ཏིང་ངེ་འཛིན་མཐོང་ཁུང་ཕྱེ་བ་ལྟ་བུའི་གདམས་ངག ནད་འཁྱག་པ་ལྟར་འདྲེད་ན། ཏིང་ངེ་འཛིན་ས་ལྟ་བུའི་གདམས་ངག ནད་ཕ་བོང་ལྟར་ཟུག་ན། ཏིང་ངེ་འཛིན་གཟུ་བ་ལྟ་བུའི་གདམས་ངག ནད་རླུང་ལྟར་འཚུབ་ན།1$0000024 སྲ་མིག་གམ་ལྕགས་ཚ་ལྟ་བུ་ཟེར།1$0000035་་་་་ཏིང་ངེ་འཛིན་དམག་བ1$0000033སྒྱུ1$0000035ར་བའི་གདམས་ངག

རོ་སྟོད་ཐག་པས་བསྡམས་པ་ལྟ་བུ་ལ། ཏིང་ངེ་འཛིན་སྟག་མོ་1$0000033སྐྱུ1$0000035གས་པ་ལྟ་བུའི་གདམས་ངག འཁྲུ་1$0000033སྐྱུ1$0000035གས་མདའ་ལྟར་དུ་འཕེན་ན། ཏིང་ངེ་འཛིན་འོད་ཁ་བ1$0000033སྒྱུ1$0000035ར་བ་ལྟ་བུའི་གདམས་ངག བྱད་ལག་སྦྲིད་ཅིང་ན་ན། ཏིང་ངེ་འཛིན་མདུན་རྒྱབ་ལྟ་བུའི་མན་ངག འདི་རྣམས་སོ་སོའི་དམིགས་པའི་གནད་ནི། བླ་མའི་ཞལ་ལས་ཤེས་་་་་་འུར་འདེད་ཞལ་གདམས་བདུད་རྩིའི་ཐིག་པས་པར་གསལ་ པར་བྱའོ། །ནད་དེ་རྣམས་ལ་དམིགས་པ་སོ་སོར་ཟིན་ན་སོས་པ་ལ་ཚེགས་མེད་དོ། །མགོ་བསྟུམས་སུ་བསྟན་པ་ནི། ཞུམ་པ་ཅན་གཟེངས་བསྟོད་པ་དང༌། དྲེགས་པ་ཅན་དམའ་དབབ་པ་སྟེ། ཞུམ་པ་ཅན་ཤེས་པས་རྦབ་ཏུ་ཤོར་བའམ། དྲེགས་པས་བསམ་སྙིང་མི་འདོད་པ་ལ་དེ་ལ་གནས་སྐབས་དང་སྦྱར་བ་ལ། རྫུན་ཐོག་ཏུ་རྫུན་བཏང༌། རྫུན་ལ་མུ་མཐའ་མེད། གནས་སྐབས་ཀྱི་བཅོས་བྱ། སྦྱོར་དངོས། རྗེས་གསུམ། རྫུན་གྱིས་དགག་པ་ཞེས་བྱའོ། །བཞི་པ་གདོན་ཀུན་བཏགས་ཐབས་ཀྱིས་དབང་དུ་བསྡུ་ཞིང་ཤེས་རབ་ཀྱིས་ཟིལ་གྱིས་མནན་པ་ལ་གདོན་ནི་ཀུན་བརྟགས་དང༌། ལྷན་སྐྱེས་གང་ཡིན་ཡང་རུང་སྟེ། རང་གི་ཕུང་པོ་དང༌། ཁམས་དང་སྐྱེ་མཆེད་ལ་གནོད་པར་བྱེད་པའི་གདོན་བགེགས་དེ་བྱུང་གི་དོགས་ན་རང་གི་མདུན་དུ་སྤྱན་དྲངས་ལ། ཤིང་སྐམ་པོ་ལ་རླུང་གིས་བསྐྱོད་པའམ། ཤ་དམར་པོ་ལ་སྦྲང་མ་འཐིབས་པ་བཞིན་དུ་འདུས་པར་བསམས་ལ། འགྲོ་བར་དོགས་ན་བཤོལ་བཏབ་སྟེ། ཁྱེད་གར་ཡང་མ་འགྲོ་བར་བདག་སྒྲུབ་པ་བྱེད་པའི་གྲོགས་གྱིས་སྙམ་དུ་བསྒོམ། དེ་ནས་ཁོ་ཡང་བླ་མ་ལ་མོས་གུས་བྱེད་པར་བསམ། དེ་ལྟར་བྱས་པས་གནས་སྐབས་སུ་རང་དང༌། གདོན་གཉིས་ཀའི་ནད་འཚོ། མཐར་བླ་ན་མེད་པའི་བྱང་ཆུབ་སྒྲུབ་པའི་ཐབས་ཁྱད་པར་ཅན་དུ་འགྲོའོ། །མ་བདེ་བའམ། ཟས་གྲིབ་ཅན་དང་གོས་ལ་བརྟེན་ནས། ཆམ་པའམ་ཁམས་མ་བདེ་བ་ལ་སོགས་པ་བྱུང་ན། ཁྲུས་ཆུས་ཁྲུས་བྱ་བ་དང༌། ཐ་ན་གཟུངས་ཆོག་ལ་སོགས་པ་བྱས་པས། སོས་པ་ལ་ཚེགས་མེད།

ལྔ་པ་དེ་མི་ནུས་མི་གོ་བ་ལ་བྱིན་རླབས་བྱ་བ་ནི། མི་ནུས་པ་ནི་རྒས་པ། མི་གོ་བ་བུ་ཆུང་དང༌། དུད་འགྲོ་ཡིན་ཡང་རུང༌། གནས་སྐབས་དང་དུས་ཚོད་དང་སྦྱར་ལ་ཐག་ཉེ་བའམ། རྒྱང་རིང་བ་ལ་བྱིན་རླབས་བྱ་བ་ནི། བླ་མའི་གསུང་སྒྲོས་དང་མཐུན་པར་བྱའོ། །སྡུག་བསྔལ་ལམ་ཁྱེར་གྱི་མན་ངག །ནད་ཐོག་ཏུ་ཕབ་ན་ནད་ཞི་བར་བྱེད་པ། གདོན་ཐོག་ཏུ་ཕབ་ན་འདྲེའི་འུར་འདེད་ཅེས་བྱའོ། །འུར་འདེད་ཀྱི་མན་ངག་གོ། །། 1$0000024 ༧༤༩༽ ༄། །འུར་འདེད་ཀྱི་ཞལ་གདམས་བདུད་རྩིའི་ཐིགས་པ།། 1$0000035ཐམས་ཅད་མཁྱེན་པ་རླབས་པོ་ཆེ། །འགྲོ་བའི་ནད་གསོ་སྨན་གྱི་རྒྱལ། །མ་རིག་རྨོངས་པའི་མུན་པ་སེལ། །རྗེ་དྲིན་ཅན་ཆོས་ཀྱི་རྗེ་ལ་འདུད། །བླ་མ་རིན་པོ་ཆེའི་ཞལ་ནས། འོ་འཁོར་བ་སྤོང་ཞིང་ཐར་པ་བྱང་ཆུབ་སྒྲུབ་པར་བྱེད་པ་ལ་འགལ་རྐྱེན་སྤོང་ཞིང་མཐུན་རྐྱེན་སྒྲུབ་དགོས། དེ་ལ་བདག་ཉིད་རི་ཁྲོད་དམ་དབེན་པ་ལ་སོགས་པར་གཅིག་པུར་སྡོད་པའི་དུས་སུ། འབྱུང་བཞི་འདུས་པའི་ལུས་ལ་ན་ཚ་ལ་སོགས་པ་བྱུང་ན། དམིགས་པས་འདོན་པ་ཡིན་པས། འདི་བཞིན་དུ་མཛོད། དེའང་སྟོད་ཀྱི་ནད་ཚད་པ། གདོན་ཕོ་གདོན་རྒྱལ་པོ། ཉོན་མོངས་པ་ཞེ་སྡང༌། གཉེན་པོ་བྱམས་པ། སྨད་གྲང་བའི་ཡུལ། གདོན་མོ་གདོན་བསེན་མོ། ཉོན་མོངས་པ་འདོད་ཆགས། གཉེན་པོ་མི་སྡུག་པ། བར་ནད་བད་ཀན། གདོན་ས་བདག ཉོན་མོངས་པ་གཏི་མུག གཉེན་པོ་རྟེན་འབྲེལ་ཡིན། 1$0000024གོང་གི་ཞལ་འཕངས་ཀྱི་དམིགས་བཅུ་གཉིས་སོང༌།1$0000035་་་་་དེ་ལ་གློ་ཆམ་ལ་སོགས་པའི་ནད་ཚད་པ་ཡིན་ན། མེ་འབར་བ་ལྟ་བུ་བྱུང་ན། དང་པོ་སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས། རང་སྒྱུ་ལུས་ལྷའི་རྣལ་འབྱོར་དུ་གསལ་བར་བསྒོམ། སྤྱི་བོར་བླ་མ་བསྒོམ་ལ། ཕྱི་ནང་གསང་གསུམ་དེ་ཁོ་ན་ཉིད་ཀྱི་མཆོད་པ་འབུལ། མོས་གུས་ཚད་མེད་པ་དྲག་པོ་ཞིག་བྱ། དེ་སྤྱི་བོ་ན་ཧཾ་དཀར་པོ་མགོ་ཐུར་དུ་བལྟ་བ་དེ་ཞུ་བ་ལས། བྱང་སེམས་བབ་པར་བསམ།

ཡང་ན་སྤྱི་བོ་ན་བླ་མ་རྡོ་རྗེ་སེམས་དཔའ་སྐུ་མདོག་དཀར་པོ་དངུལ་ཆུའི་ཁ་དོག་ལྟ་བུ་ཞིག་བསམ། དེ་ལ་མོས་གུས་བྱས་པས། བྱིན་རླབས་ཀྱི་ཆུ་རྒྱུན་བླ་མའི་ཞབས་སེན་མོའི་བར་ནས། རང་གི་ཚངས་བུག་ན་མར་ལ་བབ་པ་ལས། མགྲིན་པ་ཡན་ཆད་ཁེངས། དེ་ནས་སྙིང་ག དེ་ནས་ལྟེ་བ་ཡན་ཆད་དཀར་མེར་གྱིས་ཁེངས་པས་རོ་སྟོད་བསིལ་སངས་ཀྱིས་སོང་བར་བསམ། ཡང་ཚངས་བུག་ལ་བུག་པ་ཕུག་རོན་སྒོ་ང་ཙམ་ཞིག་དཀར་སིང་བསམ། དེ་ནས་ཡར་སེམས་ཉིད་ནམ་མཁའ་ལ་རྒྱངས་བཏང༌། ཡས་ཀྱིས་བལྟས་པས་བྱང་ཁོག་ནང་ན་གློ་སྙིང་ལ་སོགས་པ་བཀྲ་ས་ལེར་འདུག་པར་བསམ། ཡང་སྔ་མའི་ཆུ་རྒྱུན་གྱིས་བསིལ་སངས་སོང་བར་བསྒོམ། རྗེས་འཛིན་མེད་ཕྱག་རྒྱ་ཆེན་པོའི་ངང་དུ་བཞག ཏིང་ངེ་འཛིན་ག་བུར་ལྟ་བུའི་གདམས་ངག་ཡིན་གསུང༌། སྨད་གྲང་བའི་ནད་ལ་ཏིང་ངེ་འཛིན་ཙཎྜ་ལི་ལྟ་བུ་ནི། རྩ་གསུམ་གསལ་གདབ་ལ། ལྟེ་བའི་འོག་ཏུ་མེ་སྦར་ལ། མེ་ཆེར་འབར་བས། འཁོར་ལོ་ལྔའམ། ནད་ལ་སོགས་པ་ཐུལ་བསྲེགས་པར་བསམ། ཙཎྜ་ལིའི་གདམས་པའོ། །བར་བད་ཀན་གྱི་ནད་ལ། ལྷེ་སྣ་གདོངས་ཤིང་ཕོ་བ་འཁྲོག་པ་ལ་ལུས་སྐྱིལ་ཀྲུང་བཅས་ལ། ཚིགས་པའམ། སྙིང་ག་ན་ལྕགས་ཀྱི་རྡོ་རྗེ་རྩེ་ལྔ་པའམ་དགུ་པ་ཞིག་བསྒོམ། དེའི་ལྟེ་བ་ལ་ཧཱུྃ་ནག་པོ་ཞིག་བསྒོམ། སྟེང་འོག་གི་རླུང་བཟུང་ལ། ལག་པ་གཉིས་དཔུང་པར་བཀབ། བད་ཀན་ནད་ཀྱི་དངོས་པོ་དེ་ལོང་རྡོར་བྲ་འཁུར་གཡོས་པའི་ཤུལ་བཞིན་ཆགས་པ་དེ། རྡོ་རྗེས་དཀྲུག་པས་ནད་ཐམས་ཅད་ཉིལ་ཉིལ་བྱུང་བར་བསམ། དེའི་རྗེས་ལ་གློ་ཁོག་པ་བཞིན་བྱས་པས། ནད་ཕྱིར་ཕྱུང་བར་བསམ། སྐྱ་བ་ལྟ་བུའི་གདམས་པའོ། །གཉིད་གཅོག་ཅིང་འཐིབས་པ་ལ། ཚང་བུག་ཁ་ཕྱེ་ཞིང༌། རིག་པ་ནམ་མཁའ་ལ་གཏད། ནད་ཐམས་ཅད་ཕྱིར་སྔོ་ཕྱུང་བྱུང་བར་བསམ། མཐོང་ཁུང་ཕྱེ་བ་ལྟ་བུའི་གདམས་ངག་གོ། །ལྷོག་པ་ལ་སོགས་པ་བསྐྲངས་པ་དང༌། ནད་གཏན་ཟུག་པའི་ཕ་བོང་ལྟར་ཟུག་པ་ལ། གར་ན་བའི་སྟེང་དུ་ཉི་མའི་དཀྱིལ་འཁོར་ལ་དེའི་སྟེང་དུ་རཾ་ལས་མེ་བྱུང་བས་ནད་ཐམས་ཅད་ཉུང་མ་ལ་ཀོང་བུ་བྲུས་པ་བཞིན་དུ་ཧར་ཧར་སོང་བར་བསྒོམ།

ཏིང་ངེ་འཛིན་བཟུ་བ་ལྟ་བུའོ། །ནད་ཡར་འཕོ་མར་འཕོ་བྱེད་ཅིང༌། འཁྱག་པ་ལྟར་འདྲེད་པ་ལ། རླུང་བུམ་པ་ཅན་བཟུང་ནས། གང་ན་བའི་སར་ཨའམ་བླ་མ་བསྒོམ། དེ་སྒྱུ་མའམ་ཆུ་ཟླ་ལྟ་བུར་བསྒོམ་པ་ལྟ་བུའོ། །ཡང་ནད་གཟེར་ལ་སོགས་པ་འབྱུང་ན་གྲོགས་སམ། གྱང་ལ་དམིགས་པ་གཏད་ལ། གཟེར་སར་སྣེ་གཅིག་གཏད་ལ། རླུང་བུམ་པ་ཅན་བཟུང་ངོ༌། །མེ་ལྕགས་ལྟ་བུའོ། །རོ་སྟོད་བསྡམས་པ་བཞིན་ན་བ་ལ། རྡོ་རྗེ་སྐྱིལ་ཀྲུང་བཅས་ལ་ལག་པ་གཉིས་པུས་མོ་ལ་བཀན་ལ། དབུགས་ཧབ་ཧབ་བྱ། ནད་ཕྱིར་ཐོན་པར་བསམ། སྟག་མོ་སྐྱུགས་པ་ལྟ་བུའོ། །འཁྲུ་ན་འོག་རླུང་འཐེན་རིག་པ་སྤྱི་གཙུག་ཏུ་བླ་མ་ལ་མོས་གུས་དུང་དུང་བ་བྱ། རེས་ཀླད་པ་དུང་ཁང་དཀར་པོ་ལ་སེམས་བཟུང༌། རེས་ནམ་མཁའ་ལ་རྒྱང་རྒྱང་གཏད། རྐང་པ་ནས་དུམ་དུམ་བཅད་ལ་བླ་མ་དཀོན་མཆོག་མཆོད། སྐྱུགས་ན་སྟེང་རླུང་མནན། ལྟེ་བར་བླ་མ་བསྒོམ། རིག་པ་གསེར་གྱི་ས་གཞི་ལ་གཟུང༌། འོག་ནས་དུམ་དུམ་བཅད་ལ་བླ་མ་དཀོན་མཆོག་ལ་འབུལ། འོལ་ཁ་བསྒྱུར་བ་ལྟ་བུའོ། །བྱད་ལག་སྦྲིད་ཅིང་ན་ན་རྒྱབ་ན་ཁ་མིག་དང་ནུ་མ་ལ་སོགས་པ། མདུན་ཇི་ལྟ་བུ་ཞིག་རྒྱབ་ཏུ་བསྒོམ་པ་ཡིན། ཏིང་ངེ་འཛིན་མདུན་རྒྱབ་བསྒྱུར་བ་ལྟ་བུའོ། །རོ་སྟོད་གཟེར་བའམ། ནད་རླུང་ལྟར་འཚུབ་ན་རྡོ་རྗེ་སྐྱིལ་ཀྲུང་བཅས་ལ་ལག་པ་གཉིས་པུས་མོ་ལ་འཇུས་ལ། རླུང་བུམ་པ་ཅན་བཟུང་ལ། གང་ན་བའི་སར་ལྕགས་ཚགས་ལྟ་བུ་དམིགས་ནས་བུག་པ་ན་ཡར་ལ་ནད་ཀྱི་དངོས་པོ་ཐམས་ཅད་སྔོ་ཕྱུ་རུ་རུ་སོང་བར་བསྒོམ། ཏིང་ངེ་འཛིན་དྲྭ་མིག་ལྟ་བུའོ། །དམིགས་པ་དེ་རྣམས་ཐམས་ཅད་སྦྱོར་དངོས་རྗེས་གསུམ་ཚང་བར་ཉམས་སུ་བླང༌། རྟོག་པ་གཞན་གྱིས་མ་གཡེངས་ཤིང་སྙིང་རུས་ཀྱི་སྒོམ་ཡུན་བསྲིངས་ན་མི་སེལ་མི་སྲིད་དོ། །ད་མགོ་བསྟུམས་ནི། དང་པོ་མོ་རྩིས་དང༌། རང་གི་རྨི་ལྟས་ཀྱི་འཆི་སྙམ་པའི་རྟོག་པས་ཞུམ་པ་ལ། ཡིད་ཆེས་པར་བྱེད་པའི་ཐབས་ཀྱིས་མི་འཆི་བར་ལུང་སྟོན། དེ་ནས་ཐེ་ཚོམ་བྱུང་བ་དང་དམིགས་པ་བསྟེན་ཏོ། །གཉིས་པ་དྲེད་པོ་ཆོས་རྒྱུས་ཅན་ལོག་པའི་ང་རྒྱལ་ཅན་ང་མི་འཆི་ཟེར་བ་ལ།

དང་པོར་དམིགས་པ་མི་བསྟེན་པར་ངའི་རྨི་ལྟས་ལ་སོགས་པར་བྱས་ན། ངན་པས་འཆི་ཉེན་འདུག་ཅེས་དཔའ་ཞུམ་དུ་གཞུག་ལ་དམིགས་པ་འདི་སྒོམས་དང༌། ཟིན་ན་མི་འཆི་ལ་མ་ཟིན་ན་འཆི་བར་འདུག་བྱས་ལ་དམིགས་པ་བསྟེན། ཁོ་བྲེད་ནས་ཅི་ཟིན་བྱས་པས་ཟིན་པ་དང༌། སོས་པར་འགྱུར་བ་ཡིན། སེར་སྣ་ཅན་གཏོང་མི་ནུས་པས། སྟན་ཡན་ཆད་སྤོང་བདག་གི་ཡོ་བྱད་གཏོང་སྟེ། མིན་ན་དམིགས་པ་འདི་བཟུང་བས་དྲག་ཏུ་འགྲོའོ། །ཁོ་འདུན་པ་ཆེར་འགྲོའོ། །གཉིད་བྱ་ཡར་བྱེད་པ་ལ། དོ་ནུབ་གཉིད་མ་ལོག་ཅིག་གཉིད་ལོག་ན་ཁྱོད་འཆི་བྱས་པས། གཉིད་དུ་འགྲོའོ། །ཡང་ཡང་སོས་པར་བྱེད་པ་ལ། ཁྱོད་དྲག་གི་བྱས་པ་ལ། དེ་ལྟར་དྲག་སྟེ་ཡང་ནར་འོང༌། ཞེས་སྔོན་བསུས་ལ་ཁྱོད་སྔར་བས་དྲག་པ་ཞིག་མ་ན་ན་མྱུར་དུ་འཆི་བར་འགྱུར་རོ། །ད་རེས་ན་ན་འཆི་བསླུར་འགྲོ་བྱས་པས་ཁོ་དྲག་ཏུ་འགྲོའོ། །དེ་ལ་སོགས་པ་ཟད་པའི་མུ་མཐའ་མེད་དོ། །དེ་རྣམས་ཐམས་ཅད་ལ་རྗེས་ཕྱག་རྒྱ་ཆེན་པོའི་ངང་ལ་མཉམ་པར་བཞག་ཅིང༌། རྗེས་བསྔོ་བས་རྒྱས་ཐེབས་པར་བྱའོ་གསུངས། བླ་མ་རིན་པོ་ཆེའི་འུར་འདེད་ཀྱི་ཞལ་གདམས་ལས་ཁྲིད་ཀྱི་རིམ་པ་ལ། བདག་གིས་ཐོས་པའི་དམིགས་པ་བཅུ་གཉིས་པོ་འདི་རྣམས་བྱོན་པ་ཡིན། རང་ཡིད་ཆེས་པ་དང༌། གཞན་ཕན་གྱི་བསམ་པས་བརྗེད་ཐོར་ཟུར་ཙམ་བྲིས་པ་འདི། བླ་མ་མཁའ་འགྲོའི་ཚོགས་ལ་བཟོད་པར་གསོལ། བདག་གི་དགེ་སྦྱོར་བྱེད་པ་རྣམས་ལ། ཕྱི་ནང་གི་བར་ཆད་མི་འབྱུང་ལ། རང་གཞན་གྱི་དོན་ཕུན་སུམ་ཚོགས་པ་འབྱུང་བར་བྱིན་གྱི་རློབས་ཅིག །དེས་སེམས་ཅན་ཐམས་ཅད་ལ་ཕན་ཐོགས་ཤིང་དོན་འགྲུབ་པར་གྱུར་ཅིག། །། ༧༥༠༽ ༄། །ཆོས་རྗེའི་གེགས་སེལ་སྙིང་པོ་རྡོ་རྗེ་ཐེག་པའི་གནས་ལུགས་ཟབ་མོ།། ཨོཾ་སྭསྟི། ན་མོ་མཧཱ་རཏྣ་གུ་རུ་སིདྡྷི། གེགས་སེལ་སྙིང་པོ་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཇི་ལྟར་རྟ་བདུན་རྒྱལ་པོས་གཟའ་དང་རྒྱུ་སྐར་དང༌། །བསིལ་ཟེར་ཅན་སོགས་མུན་པའི་ཚོགས་རྣམས་རབ་འཇོམས་ལྟར། །ལེགས་གསུངས་བདུད་རྩིའི་ཟེར་གྱིས་འགྲོ་ཀུན་སྡུག་བསྔལ་དང༌། །དེ་རྒྱུ་མུན་པའི་ཚོགས་འཇོམས་བླ་མའི་ཞབས་ལ་འདུད། །ཆོས་རྗེ་ཆོས་ཀྱི་རྒྱལ་པོ་དཔལ་ལྡན་རིན་ཆེན་གྱིས། །རྡོ་རྗེ་ལུས་ཀྱི་གནས་ལུགས་ཟབ་མོའི་མཛོད། །ཕྱི་ནང་གསང་གསུམ་རྟེན་འབྱུང་འཁོར་ལོ་ཡིས། །ལེགས་པར་ཕྱེ་ཞིང་སྐལ་ལྡན་གདུལ་བྱའི་ཚོགས། །བློ་གྲོས་ཡོངས་སུ་ཚིམ་པར་མཛད་པ་ལས། །འདོད་དགུའི་གཏེར་སྦྱིན་རིན་ཆེན་ལྟ་བུ་ཡི། །གེགས་སེལ་བོགས་འདོན་བདུད་རྩིའི་ཟེར་བུ་འགའ། །དྲི་མེད་གསུང་ལས་སྒྲོ་སྐུར་རབ་སྤངས་ནས། །གེགས་སེལ་སྙིང་པོ་གཞན་ལ་ཕན་ཕྱིར་བྲི། །དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པ་ཡེ་ཤེས་ཀྱི་ངོ་བོར་གྱུར་པ་ཆོས་ཀྱི་རྒྱལ་པོ་དཔལ་ལྡན་རིན་པོ་ཆེའི་ཞལ་སྔ་ནས།

སྤྱིར་ངེད་རང་སྒོམ་ཆེན་པ་རྣམས་ན་ཚ་དང་སྡུག་བསྔལ་བྱུང་བའི་དུས་སུ་དམིགས་པ་ཏིང་ངེ་འཛིན་གྱིས་གསོ་དགོས་པ་ཡིན། དེ་ལ་སྔོན་འཇིག་རྟེན་མགོན་པོའི་ཞལ་སྔ་ནས། སློབ་དཔོན་རྩི་ལུང་པ་དང་རྩག་དབང་ཕྱུག་སེངྒེ་ལ་སོགས་པ་རྟེན་འབྲེལ་གྱིས་གསོ་བར་མཛད། ཕྱིས་ཚོགས་པ་སྐྱོང་བའི་དུས་སུ་རྟེན་འབྲེལ་གྱིས་ནད་ལས་གྲོལ་ཀྱང་ཡོན་ཏན་བོགས་ཐོན་པ་དཀའ་བར་འདུག་གསུང་ནས། རྟེན་འབྲེལ་འདི་ཉིད་གཞིར་མཛད་ནས། དམིགས་པ་བསྟན་པས་གེགས་སེལ་བ་དང་བོགས་ཐོན་པ་དུས་མཉམ་དུ་འབྱུང་ལ། ཐམས་ཅད་དམིགས་པ་བསྒོམ་པ་མ་གཏོགས་སྨན་པ་ལ་སྟོན་པའི་ལུགས་མེད། དེ་རེ་རེ་ཙམ་སྟོན་པ་འབྱུང་ན་དེ་ལ་ཡང་འཕྱ་ཞིང་ངོ་ཚ་བྱེད་པ་ཡིན། རྗེ་རིན་པོ་ཆེ་འཇིག་རྟེན་དུ་བཞུགས་པའི་དུས་སུ་ཡང༌། ཚུལ་དེ་དང་འདྲ། ན་ནིང་ཕྱིས་ན་ཚ་རེ་བྱུང་བའི་དུས་སུ་སྨན་པ་ལ་སྟོན་པ་མ་གཏོགས་པ་དམིགས་པ་ལ་བློ་གཏོད་པ་ཆེན་པོ་མེད་པ་འདྲ་ན། དགེ་འདུན་རྣམས་ལ་ཞུ་ན། ངེད་རང་བཀའ་བརྒྱུད་རིན་པོ་ཆེ་འདིའི་ཆོས་སྒོར་ཞུགས་པའི་སྒོམ་ཆེན་པ་རྣམས་ཀྱིས། དུས་རྟག་ཏུ་སྟན་གཅིག་གི་ཐོག་ཏུ་ཉམས་སུ་བླང་རྒྱུའི་ཆོས་ནི་བསླབ་པ་རིན་པོ་ཆེ་རྣམ་པ་གསུམ་ཡིན་ལ། བྱེ་བྲག་ཏུ་ཏིང་ངེ་འཛིན་ལ་རྩལ་ཆོས་སུ་བྱེད་དགོས་པས། རང་ཉིད་ལ་ན་ཚ་ལ་སོགས་པའི་རྐྱེན་ངན་ཅི་བྱུང་ཡང༌། མོ་བོན་དང་མདོས་ཆོག་རྩིས་དང་སྨན་ལ་སོགས་པ་གང་བྱས་པ་དྲག་སྙམ་དུ་མི་ཉན་ཏེ། དེ་ལྟར་ཡང༌། བདེ་སྡུག་མང་པོ་བྱུང་ཙ་ན། །ཞིམ་བུ་རབ་ཁར་ཕྱིན་པ་ལྟར། །གདམས་ངག་མན་ཆུང་མང་པོ་ཡིས། །མོ་བོན་ལྟོ་ཆོག་གང་དྲག་གཅེས། །ཧ་ཅང་རེ་ས་མང་ལགས་ན། །གཉིས་ཞེན་བར་དུ་ལྷུང་ཉེན་གདའོ། །ཞེས་གསུངས་པས། དེ་ལྟ་བུར་མ་སོང་བར་བླ་མ་དམ་པའི་གདམས་ངག་ལ། ང་ཅི་ཤེས་དང་ཁྱོད་དེ་ཤེས་ཀྱི་ཚུལ་དུ་བློ་ལིངས་ཀྱིས་གཏད་ནས། རྩེ་གཅིག་ཏུ་ཉམས་སུ་བླངས་པས་སྐྱོན་ཐམས་ཅད་འདག་ཅིང་ཡོན་ཏན་ཐམས་ཅད་ཟླ་བ་ཡར་གྱི་ངོ་བཞིན་དུ་གོང་ནས་གོང་དུ་བོགས་ཐོན་པ་ཡིན།

དེ་ལྟར་མ་བྱས་པར་སྒོམ་ཅན་པ་སྨན་པ་ལ་ལག་པ་སྔོ་ཀྱོག་གེ་བསྟན་པ་བྱུང་ན་ནི་ཞབས་འདྲེན་ཆེ་བ་ཡིན། དེ་ལ་ཚན་གཅིག་སྙམ་ན་དམིགས་པ་བློ་གཏད་མེད། སྨན་པ་རང་དྲག་སྟེ་འོང་སྙམ་ན། དེ་ལ་གོ་བ་ཡུལ་ཆེ་བ་ཡིན་ཏེ། ས་བདག་མཛེའི་ནད་ཀྱིས་དམིགས་པས་ཐོན་པ་མ་གཏོགས་པ་སྨན་པས་སོས་པ་མེད་ན་གཞན་ལྟ་ཅི་སྨོས། དེས་ན་དམིགས་པ་ཡང་དང་ཡང་དུ་ཐོས་པ་ལེགས་པར་བཟུང་ནས་དགོས་པ་བྱུང་བའི་དུས་སུ་ཉམས་ལེན་ཤེས་དགོས་པ་ཡིན། དེ་ལ་སྤྱིར་ནད་འབྱུང་བའི་རྒྱུ། གནས་པའི་གཞི། འཇིགས་པའི་རྐྱེན་གསུམ་ཡིན། དེ་ཡང་འབྱུང་བའི་རྒྱུ་ལ་གཉིས་ཏེ། ཉེ་བའི་རྒྱུ་དང་རིང་བའི་རྒྱུའོ། །དང་པོ་རིང་བའི་རྒྱུ་ནི། ཚེ་ཐོག་མ་མེད་པ་ནས་བསགས་པའི་ལས་ངན་པའི་རྣམ་སྨིན་ཡིན་ལ། ཉེ་བའི་རྒྱུ་ནི་ཉོན་མོངས་པ་དང༌། ཀུན་ཏུ་རྟོག་པའི་ཉོན་མོངས་པ་འདོད་ཆགས་ལས་ནད་གྲང་བ་དང༌། གདོན་མོ་གདོན། ཞེ་སྡང་ལས་ནད་ཚད་པ་གདོན་ཕོ་གདོན། གཏི་མུག་ལས་མཛེའམ་བད་ཀན། གདོན་ཀླུའམ་ས་བདག ང་རྒྱལ་དང་ཕྲག་དོག་གིས་མཁྲིས་པ་དང་འདུས་པ་ལ་སོགས་པ་བསྐྱེད་པ་ཡིན། གནས་པའི་གཞི་ནི་གཟུང་བ་དང་འཛིན་པས་བཅིངས་པའི་ཉེ་བར་ལེན་པའི་ཕུང་པོ་དང་ཁམས་དང་སྐྱེ་མཆེད་ལ་གནས། འཇིག་པའི་རྐྱེན་ནི། སྤྱིར་མི་དགེ་བའི་གཉེན་པོ་དགེ་བ་ཡིན་ལ། བྱེ་བྲག་ཏུ་ཡང་དམིགས་པས་ནད་གསོ་བར་བྱེད་པ་ལ་རྗེ་རིན་པོ་ཆེའི་ཞལ་ནས། སྲིད་ཆོད་པ་དང་ཡུལ་འཚོལ་བ་རྣམ་པ་གཉིས་ཡིན་གསུངས། དེ་ལ་སྲིད་ཆོད་པ་ནི། ན་ཚ་ལ་སོགས་པ་བྱུང་བའི་དུས་སུ་རྒྱུ་བསོད་རྣམས་ཀྱི་ཚོགས་བསག་ཅིང་དཀར་པོའི་ཕྱོགས་ཀྱི་དགེ་བའི་རྩ་བ་བྱས་པས། བསོད་ནམས་མ་ཡིན་པའི་ཚོགས་མི་དགེ་བའི་རྣམ་པར་སྨིན་པ་ལྡོག་པ་ཆོས་ཀྱི་གཤིས་ཡིན། ཡུལ་འཚོལ་བ་ནི་དམིགས་པ་བཏུད་དྲགས་ན་དམིགས་པ་སོ་མ་ཟིན་པར་གློ་བུར་དུ་འཆི་ཉེན་ཡོད་པས། སྐབས་སྐབས་སུ་ཞག་རེ་རེ་གཉིས་གཉིས་ཅུང་ཟད་དམིགས་པ་གློད་ནས། ཕྱག་རྒྱ་ཆེན་པོ་ལ་མཉམ་པར་བཞག་པས།

དམིགས་པས་ཀྱང་སོ་ཟིན་རྒྱུ་ཞིག་ཡཽང་བ་ཡིན། ལར་དམིགས་པ་བསྒོམ་པའི་དུས་སུ་ཉོན་མོངས་པ་ཐམས་ཅད་རྣམ་པར་རྟོག་པ་རྒྱུན་མ་ཆད་ནས་ཁ་ཡན་དུ་བཏང་ན། དམིགས་པ་བསྒོམ་ལོ་བྱས་ཀྱང་ནད་ལ་ཕན་པ་ཤིན་ཏུ་དཀའ། དེས་ན་ཉོན་མོངས་པ་དང་རྣམ་པར་རྟོག་པ་རྒྱུན་གཅོད་པ་གལ་ཆེ་སྟེ། དེ་རྣམས་ནི་དམིགས་པ་སྤྱིའི་ཆིངས་ཡིན་པས་ཐམས་ཅད་ལ་དེ་ལྟར་དུ་ཤེས་དགོས་པ་ཡིན། དེས་ན་དམིགས་པ་བསྒོམ་པ་ནི། སྤྱིར་དམིགས་པ་ལ་མཐའ་མེད་དོ། །ནད་བརྒྱ་སྨན་གཅིག་གི་དམིགས་པ་དང༌། ནད་རེ་དམིགས་པ་རེ་ཡིན་པས། འདིར་གལ་ཆེ་ལོང་ཙམ་ཞིག་མ་གཏོགས་པ་བརྗོད་ཀྱིས་མི་ལང༌། དེ་ལ་དམུ་ཆུའི་ནད་འདི་ལ་དམིགས་པ་དང་འཁྲུལ་འཁོར་མ་གཏོགས་པ། སྨན་དཔྱད་ཀྱིས་ཕན་པ་ཆེན་པོ་མེད་པ་ཡིན། དེ་ཡང་ཆོས་རྗེ་རིན་པོ་ཆེ་དེ་དགུང་ལོ་དྲུག་ཅུ་རེ་གཅིག་གི་ལོ་དེ་སྐུ་ཤིན་ཏུ་སྐག་པས་ཆོས་རྗེ་ཕག་མོ་གྲུ་པའི་སྒོ་མངས་ཀྱི་ལྡུམ་རྫིངས་ཀྱི་ལུགས་དེ་ཡང་བརྡལ། བླ་གཡེལ་དེ་རྩིགས་པའི་ལས་ཆོས་མུ་བཞིའི་ཆོས་བྱ་བ་བྱོན་པས། ནགས་ཤོད་མཁན་པོ་ན་རེ་མུ་མ་མང་བ་དགའ། དགེ་འདུན་གྱི་ལས་ཆགས་གསུང་བས། དཔལ་ཡེ་ཤེས་ཀྱི་མགོན་པོ་མ་མཉེས་ནས། ཙན་དན་གྱི་བེང་གིས་བླ་གཡེལ་རྩིག་པ་དེ་རྨང་ནས་བཤིགས་པ་ཞིག་རྗེ་རིན་པོ་ཆེ་ཆོས་ཁྲི་ལ་བཞུགས་པས་གཟིགས། དེ་ནས་བླ་གཡེའི་རྩིག་པ་དེ་དགའ་རབ་ཐོན་ཡོད་པ་དེ་རྨང་ནས་ཞིག་པ་ལ། ཞལ་སྔ་ནས་ཆོས་སྐྱོང་གིས་ཀྱང་ཆོས་སྐྱོང་བར་འདུག་སྟེ། ལས་མི་སྐྱོང་བར་འདུག་གསུང་སྐད། གཞན་ཡང་ཆོས་རྗེ་ཉིད་ལ་དམུ་ཆུ་ཡི་སྙུང་ལྗི་མོ་དེ་བྱུང་བ་ལ། རྗེ་རིན་པོ་ཆེས་སྙུང་གཡོག་མཛད་ཅིང་ཟླ་བ་དགུའི་བར་དུ་སྐུ་མཚམས་ལ་བཞུགས་ནས་ཐུགས་དམ་རྟེན་འབྲེལ་ལ་སོགས་པ་ཐབས་སྣ་ཚོགས་མཛད་ཀྱང༌། སྙུང་དེ་ཇེ་ལྗི་ལ་སོང་ནས་སྐུའི་དཀྱིལ་འཁོར་ཆུས་དཀྲིག་གིས་གང་ནས། དགེ་འདུན་སྤྱི་ཙམ་རྣམས་ཀྱིས་ད་སྐུ་མི་བཞུགས་ངེས་པར་འདུག་ཟེར་བ་བྱུང༌། ཆོས་རྗེ་ཉིད་ཀྱི་ཐུགས་དགོངས་ལ་ཡང་ད་ལན་མི་འཚོ་བར་འདུག་དགོངས་པ་བྱུང་གསུང་སྐད།

དེ་ནས་ཐོ་རངས་ཤིག་ནམ་མཁའ་ན་ཚུར། ལྷག་མ་རླུང་གི་སྦྱོར་བ་ཡིས། །སྐྲན་དང་དམུ་ཆུ་འབྱང་བར་བྱེད། །རྡོ་རྗེ་སྲིན་པོའི་འཁྲུལ་འཁོར་གྱིས། །ཉེས་པ་ཐམས་ཅད་དབྱུང་བར་བྱ། །ཞེས་པའི་སྒྲ་ཞིག་བྱུང༌། སྒྲ་དེའི་གདངས་ཆོས་རྗེ་ཕག་མོ་གྲུ་པའི་གསུང་གི་གདངས་ཤིག་འདུག་པ་ལ། དེའི་དོན་ཡུན་རིང་རབ་དགོངས་དགོས་པ་བྱུང༌། དེ་ལ་སྙུང་དེ་འབྱུང་བའི་རྒྱུ་དང་སེལ་བའི་ཐབས་ཐུགས་སུ་ཆུད། དང་པོ་འབྱུང་བའི་རྒྱུ་ནི་ལྷག་མ་རླུང་གི་སྦྱོར་བ་ཡིས། བགྱི་བ་གསུང༌། རེས་ཤིག་གི་དུས་སུ་བདེ་བའི་སྟོབས་ཆེན་པོ་ཞིག་སྐྱེས་པ་ལ། སྟག་མོའི་ངར་སྐད་བྱ་བའི་དྲག་རླུང་ཞིག་བགྱིས། བདེ་བ་དེ་སྟོད་ན་ཡར་དྲངས་པ་ལ། རླུང་གི་ལྷག་མ་ཅུང་ཞིག་ལུས་པ་དེ་ལ་སྙུང་དེ་བྱུང་བར་དགོངས་སྤྱིར་རླུང་གི་ལྷག་མའམ། རླུང་རོ་ལུས་པ་དང༌། གྲང་ཤས་ཆེ་བ་དང༌། ས་བདག་གི་གནོད་པ་དང༌། ཆུ་དུས་སུ་མ་བཙགས་པར་བསྡམས་དྲགས་པ་དང༌། ཆུའི་ལྷག་མ་ལུས་པ་དང༌། ས་རླན་ལ་ཡུན་རིང་དུ་བསྡད་པ་ལ་སོགས་པ་ལ། སྐྲན་དང་དམུ་ཆུ་བསྒྱིངས་པ་དང་བྱ་བ་རྩ་ཆུ་འཐེམས་པ་ལ་ཟེར་བས། དེ་ལྟ་བུས་ཉེས་རྒྱུ་བྱེད་པ་ཡིན། གཉིས་པ་སེལ་བར་བྱེད་པ་ལ་འཁྲུལ་འཁོར་དང་དམིགས་པ་གཉིས་ཡིན་པ་ལས། དང་པོ་འཁྲུལ་འཁོར་ནི་མལ་ས་ཤིན་ཏུ་བདེ་བ་སྔས་དང་རོ་སྟོད་འཇོག་པ་ཅུང་ཟད་མཐོ་བར་བྱ། དཀྱུས་རིང་ཞིང་ཅུང་ཟད་བྱིན་གྱིས་གཞོལ་བ་བདེ་བ་ཞིག་བྱ། དེའི་སྟེང་དུ་གན་རྐྱལ་དུ་རྐང་པ་གཉིས་ཤད་ཀྱིས་བརྐྱང་ནས་ཅུང་ཟད་ཡར་བསྐུམ། པུས་མོ་གཉིས་ཀྱི་བར་ན་སོར་བཞི་ཙམ་ཡོད་པ། རྟིང་པ་གཉིས་ས་ལ་ཕེབས་པ་བྱ། ལག་པ་གཉིས་ཤའོ་ཆེའི་ཐད་སོ་ན་མར་ཕྱིར་བརྐྱང༌། མདོར་ན་ས་གནད་འགྲོ་བ་དམར་ཁྲིད་ལྟར་བསྐྱངས་པས། རྡོ་རྗེའི་ལུས་ཀྱི་གནས་ལུགས་ཀྱི་རྟེན་འབྲེལ་གྱིས་ཆུ་ཐོན་པར་ཚེགས་མེད་དོ། །ཆོས་རྗེས་ཀྱང་དེ་ལྟར་མཛད་པས། དེའི་ནུབ་མོ་རང་ལ་ཆུ་ཡང་བྲེ་གང་ཙམ་ཞིག་ཐོན། དེ་ནས་མྱུར་དུ་དྭངས་པ་ཡིན་གསུང༌།

གཉིས་པ་དམིགས་པ་ནི། སྤྱིར་དམིགས་པ་ཐམས་ཅད་ལ་སྔོན་འགྲོ་དངོས་གཞི། རྗེས་དང་གསུམ་ཡིན་གསུངས། འདིར་ཡང་དང་པོ་སྔོན་འགྲོ་ནི། བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་སྟོང་རར་བསྒོམ་སྟེ། ཁོང་པའི་ནང་རྒྱུ་ལོང་ཉལ་ཉིལ་ཤ་དང་རྐང་དང་ཆུ་རྒྱུས་ལ་སོགས་པ་གང་ཡང་མེད་པ། ཁྲུ་མ་ཕུས་བཏབ་པ་བཞིན་གཙང་སེང་ངེ་བར་བསྒོམ། སྤྱིར་ནད་ཐམས་ཅད་ལ་སྟོང་ར་ཡུན་རིང་བར་བསྒོམ་པ་གནད་ཟབ་པ་ཡིན། དེ་ནས་ལམ་དུ་བཏང༌། བདག་གི་ནད་འདིས་བདག་དང་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ནད་འདི་དང་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག ཅེས་རྒྱུད་ལ་མ་སྐྱེས་ཀྱི་བར་དུ་ལམ་དུ་བཏང༌། ལམ་དུ་སྟབས་ཀྱིས་ཐེངས་པ་དང༌། དངོས་གཞི་ནི་དེ་ལྟར་ལུས་ཡི་དམ་གྱི་ལྷ་སྟོང་ར་བསྒོམ་པའི་བདེ་བ་ཆེན་པོའི་ཕོ་བྲང་དུ། རྗེ་རིན་པོ་ཆེའམ་ཡི་དམ་གང་གསལ་བ་ཁྱུད་གང་པ་ཞིག་བསྒོམ། དེའི་སྐུའི་དཀྱིལ་འཁོར་ལས། མེ་ལྷབ་ལྷུབ་ཀྱིས་བྱོན་པ་རྩ་ལམ་དང༌། ཆུ་ལམ་གཉིས་ཀྱི་བར་ན་མར་བུ་ག་ཞིག་བྱུང་ནས་དེའི་ནང་ན་མར་མེ་ལྕེ་འོག་གི་འཇིག་རྟེན་གྱིས་ཁམས་ན་མར་ལྷུག་ལྷུག་འབར་བར་བསྒོམ། དེ་ལྟར་བསྒོམ་པས། རྩ་ལམ་ཆུ་ལམ་གཉིས་ན་མར་མཉམ་པོར་ཐོན་ནས་སངས་ཀྱིས་བདེ་བ་ཡིན། རྩ་ལམ་ཆུ་ལམ་གང་རུང་ཞིག་ལ་དམིགས་པ་བསྒོམ་ན་ཐམས་ཅད་དེ་ན་མར་ལུག་ནས། རྩ་ཆད་ནས་འཆི་བ་དང་ཐིག་ལེ་ཉམས་པ་ལ་སོགས་པའི་སྐྱོན་དུ་འགྱུར། ཆུ་ཐོན་ནས་ཀྱང་དམིགས་པ་ཡུན་དུ་མ་བསྲིངས་ན། ཤུལ་དུ་ཆུའི་ལྷག་མ་ཉག་མ་གཅིག་ཙམ་ལུས་ན་ཡང་དེ་ལ་འཕེལ་ནས། ཡང་སྤྲིག་གང་ན་ཚེགས་མེད་པས། དམིགས་པ་ཡུན་རིང་དུ་བསྒོམ་པ་དེ་རྗེས་སྤྱོད་པའི་གདམས་ངག་ཡིན། ཆུ་ཐོན་པའི་རྟགས་ལ་ལུས་ཡང་སེངས་ཀྱིས་འགྲོ། འདིའི་དུས་སུ་གསུམ་པ་རྗེས་ཀྱི་ཆོས་གལ་ཆེ་སྟེ། དེ་ལ་ཡང་སྤྱོད་ལམ་དང་ཏིང་ངེ་འཛིན་གཉིས་ཡིན་པས། སྤྱོད་ལམ་གྱི་དུས་སུ་ལུས་ཟུང་ཆད། ཤེད་ཤིན་ཏུ་ཆུང༌།

མདོར་ན་སྦྱོར་དངོས་རྗེས་དང་མཐུན་པས། གོས་དྲོ་བ་དང་ཟས་ཀྱང་སྐྱོ་ཚ་ལ་སོགས་པ་ཅུང་ཟད་བཏང༌། ཉིན་གཉིད་སྤང༌། མེའམ་ཉི་མ་ལ་བཀུ་བྱུག་བྱ། སྤྱོད་ལམ་མ་ཡག་ན་ཡང་གཅོང་ཅན་དུ་འགྲོ་བས་གཟབ་པ་ཤིན་ཏུ་གལ་ཆེ། གཉིས་པ་ཏིང་ངེ་འཛིན་ནི་ནད་པ་ཡུས་པོ་ཆེ་མི་བྱ་བར་འདིའི་དུས་སུ་ཆུ་ཐམས་ཅད་སངས་ཀྱིས་ཐོན་ནས་རྩ་སོ་མ་རླུང་སོ་མ་རྩ་སྟོང་པ་རླུང་སྟོང་པར་ཡོད་པའི་དུས་སུ་སྙིང་རུས་ཆེན་པོ་བྱས་ནས། ཀུན་རྫོབ་བྱང་ཆུབ་སེམས་རྒྱུད་ལ་སྟབས་ཀྱིས་མ་སྐྱེས་བར་དུ་བསྐྱེད། སྟབས་ཀྱིས་རྒྱུད་ལ་སྐྱེས་པའི་དུས་སུ། རིང་ཐུང་གསུམ་གྱིས་རྒྱས་བཏབ་པས་རྡོ་རྗེའི་ལུས་འདི་སྤྱི་བོའི་གཙུག་ནས་རྐང་པའི་མཐིལ་ཡན་ཆད་བྱང་ཆུབ་སེམས་ཀྱིས་དཀྲིག་གིས་གང་ནས་རྩ་བྱང་ཆུབ་སེམས་ཀྱི་རྩ། རླུང་བྱང་ཆུབ་སེམས་ཀྱི་རླུང་འགྲོ། དེའི་དུས་སུ་ཡི་དམ་གྱི་ལྷ་བསྒོམ་པས་བ་སྤུའི་འཁྱིལ་སྟངས་ཚུན་གསལ་ལམ་འོང་ཞིང༌། བླ་མ་སྙིང་གི་དཀྱིལ་དུ་བསྒོམས་པས་འབད་རྩོལ་མེད་པར་དགེ་སྦྱོར་ཀྱི་ངང་ལ་ལྷན་གྱིས་འགྲོ་སྟེ། བྱང་ཆུབ་ཀྱི་སེམས་ཡི་དམ་གྱི་ལྷ་བླ་མ་དབྱེ་བ་མེད་པའམ། མདོར་ན་སྣང་སྲིད་འཁོར་འདས་ཀྱི་ཆོས་ཐམས་ཅད་གཉིས་སུ་མེད་པར་བྱང་ཆུབ་སེམས་གཉིས་དབྱེ་བ་མེད་པའི་ཏིང་ངེ་འཛིན་རང་བྱུང་ལྷན་ཅིག་སྐྱེས་པའི་ཡེ་ཤེས་ཕྱག་རྒྱ་ཆེན་པོ་གཅིག་ཏུ་རྟོགས་ཤིང་ཚེ་གཅིག་ལུས་གཅིག་གིས་སངས་རྒྱས་རྡོ་རྗེ་འཆང་གི་གོ་འཕང་འཐོབ་ལ། གནས་སྐབས་དང་མཐར་ཐུག་གི་ཡོན་ཏན་ཐམས་ཅད་འབད་རྩོལ་མེད་པར་འོང་བ་ཡིན་གསུང༌། དེ་ལ་ཆོས་རྗེ་རིན་པོ་ཆེས་ཀྱང་འཁྲུལ་འཁོར་དང་དམིགས་པ་དེ་ལྟར་དུ་མཛད་པས། བསྙུང་བ་རྩ་བ་ནས་དྭངས། རྗེ་རིན་པོ་ཆེ་ལ་ད་ལན་གྱི་སྙུང་ལྗི་མོ་དེ་དེས་གྲོངས་པ་ལ། ཆོས་རྗེ་ཕག་མོ་གྲུ་པས་སྐྱོབ་པས་ཡར་བདེ། དེའི་རྗེས་ཀྱི་ཆོས་དེ་གནད་དུ་གཤའ་མ་ཞིག་སོང་ནས་ཡོད། ཁྱོད་ཀྱིས་ཐུགས་ལ་ཟུང་དང༌། ད་ནི་ང་འབུ་སྐུ་བསོད་ཀྱང་ས་གཡོ་རི་གཡོའམ།

མི་ཡུལ་ན་ཡོད་ན་ཡོད་ཚད་ཀྱིས་མི་ནོར་གཏམ་གསུམ་དེ་ཕྱག་ཏུ་འོང་བ་ཡིན་གསུང་སྐད། རྗེ་རིན་པོ་ཆེའི་ཞལ་ནས། དེ་ཁོ་ན་ཙུག་བྱུང་སྟེ། མདོ་སྨད་ཁམས་གསུམ། དབུས་གཙང་རུ་བཞི་མངའ་རིས་སྐོར་གསུམ་རྒྱ་མི་ཉག་ལ་སོགས་པའི་མི་ཆེ་དགུ་རིགས་དགུ་རྣམས་ཀྱིས་འགོ་བྱས་མི་ནོར་གཏམ་གསུམ་དེ་སྤུངས་པ་བཞིན་དུ་བྱུང༌། ཤོད་ཀྱི་ཆོས་ཁྲི་དེ་ལ་ཉིན་གཅིག་ལ་ཡང་གསེར་གྱི་མདོ་མངས་བརྒྱ་ཚར་དྲུག་གིས་གཙོས་པའི་དངོས་པོ་རྣམ་པར་དག་པ་ཐང་ལ་མི་ཤོང་བ་ཙམ་དུ་བཞེས། གཞན་ཡང་རྒྱལ་བ་གཞོན་ནུ་གྲགས་མི་གཅིག་བན་བྲོས་ལ་ཡོང་བས་ཀྱང༌། གསེར་སྲང་སུམ་བརྒྱ། རྟ་ནག་པོ་སྒ་སྟན་དང་བཅས་པ། སྐྱ་ཆས་དང་བཅས་པ་ཕུལ་བ་ཡིན་གསུང༌། དགེ་འདུན་རྣམས་ནད་འདི་ཁོ་ན་མ་ཟད་ནད་ཐམས་ཅད་ལ་རྗེས་ཀྱིས་ཆོས་འདི་ཟབ་པ་ལགས་པས། དེ་ལྟ་བུ་ཐུགས་ལ་ཞོག་ནད་བརྒྱ་སྨན་གཅིག་གི་དམིགས་པ་འདིས། སྤྱིར་ནད་ཐམས་ཅད་ལ་ཕན། བྱེ་བྲག་ཏུ་ནད་ངོས་མ་ཟིན་པ་ལ་ཟབ་པས་སྔོན་དང་རྗེས་ཀྱི་ཆོས་གོང་དང་མཐུན། དངོས་གཞི་ལུས་ཡི་དམ་གྱི་སྟོང་ར་བསྒོམ་པའི་བདེ་བའི་གནས་སུ་རྗེ་རིན་པོ་ཆེའི་སྐུ་ཁྱུད་གང་པ་ཞིག་རྩེ་གཅིག་ཏུ་བསྒོམ། དེ་ལྟར་བསྒོམས་པས་ནད་གང་ཡིན་ཡང་སོས་པ་ལ་ཚེགས་མེད་པ་ཡིན་གསུང༌། ཡང་ཚད་པའི་དམིགས་པ་ལ་སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་ལུས་ཡི་དམ་གྱི་སྟོང་རར་བསྒོམ་པའི་བདེ་སྦྱིན་གྱི་གནས་སུ་ཇོ་བོ་ཐུགས་རྗེ་ཆེན་པོའི་སྐུ་ཤིན་ཏུ་བསིལ་བ་དགུན་སྒང་ཆེན་གྱི་ཆབ་རོམ་ལྟ་བུ་ཞིག་བསྒོམ། དེ་ལྟར་རྩེ་གཅིག་ཏུ་བསྒོམས་པས་ཚད་པའི་རིགས་ཐམས་ཅད་ལ་ཚེགས་མེད། གྲང་བའི་དམིགས་པ་ནི་སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་ནི་རང་གི་ལུས་ཡི་དམ་གྱི་ལྷ་སྟོང་རར་བསྒོམ་པའི་བདེ་སྦྱིན་གྱི་གནས་སུ་ཇོ་བོའི་སྐུ་མེའི་རང་བཞིན་གྱིས་རེག་བྱ་ཤིན་ཏུ་ཚ་བ་ཞིག་བསྒོམ། བཟློག་པའི་འཁོར་ལོ་ནི། སྭ་བྷཱ་ཝས་སྟོང་པའི་ངང་ལས་བྷྲཱུྃ་དམར་སེར་ཞིག་བསམ།

དེ་ཡོངས་སུ་གྱུར་པ་ལས་འཁོར་ལོ་དམར་སེར་རྩིབས་བཅུ་གཅིག་པ་ཞིག་བསམ། དེའི་ལྟེ་བའི་ནང་དུ། མི་མགོ་སྐམ་པོ་བྱ་རིལ་བ་ཞིག་བསམ། དེའི་ནང་དུ་རང་གི་ལུས་ཡི་གེ་བྷྲུཾ་དམར་སེར་ཞིག་ཏུ་ཡོད་པར་བསམ་ལ། མི་མགོའི་ཕྱིར་རླུང་གི་གུར་གཅིག་ཡོད་པར་བསམ། དེའི་ཕྱི་རོལ་སའི་གུར། དེའི་ཕྱི་རོལ་ཆུའི་གུར། རྩིབས་བཅུ་ལ་ཁྲོ་བོ་བཅུ། སྐུ་མདོག་དམར་སེར་ཞལ་ཕྱིར་བལྟ་བ། ཕྱག་མཚན་ཇི་ལྟ་བ་བཞིན་བསམ། ཁྲོ་བོའི་ཟུར་བཅུར་བྷྲུཾ་དམར་སེར་བཅུ་བསམ་དེ་ནས་འཁོར་ལོ་དེ་གཡས་སྐོར་དུ་འཁོར་བས། ཕྱོགས་བཞིའི་འཁོར་ལོ་ལས་སའི་འཁོར་ལོ་དཔག་ཏུ་མེད་པ་འཕྲོས། མཚམས་བཞིའི་འཁོར་ལོ་ལས་ཆུའི་འཁོར་ལོ་དཔག་ཏུ་མེད་པ་འཕྲོས། ཕྱོགས་བཞིའི་1$0000030བྷྲུཾ1$0000035་ལས་རླུང་གི་འཁོར་ལོ་འཕྲོས། དེ་ལྟར་འབྱུང་བཞིའི་འཁོར་ལོའི་ཕྱི་རོལ་ན་ཆར་ཐིབ་ཐིབ་འབབ་པར་བསམ། ནང་དུ་གོང་བཞིན་འབྱུང་བ་བཞིའི་གུར་དུ་གྱུར་པར་བསམ་ཞིང་བྷྲུཾ་མ་ཡེངས་པར་བཟླས། དེས་ཕ་རོལ་པོ་མཐུ་བྱེད་པ་དེའི་བཟླས་པ་བྱས་ཚད་རླུང༌། མནན་པ་བྱས་ཚད་ས། བསྲེགས་ཚད་མེ། འཕངས་ཚད་ཆུ་ཡིན་པས། དེ་རྣམས་བྱས་ཚད་གྲོགས་སུ་འགྲོ་སྟེ་ཁོ་རང་ལ་བཟློག་པ་ཡིན་ནོ། །གསུམ་པ་བསད་པའི་འཁོར་ལོ་ནི། སྭ་བྷཱ་ཝས་སྟོང་པའི་ངང་ལས། བྷྲུཾ་མཐིང་ཁ་ཅིག་བསམ། དེ་ཡོངས་སུ་གྱུར་པ་ལས། འཁོར་ལོ་མཐིང་ག་ཞིག་བསམ། ལྟེ་བ་ལ་རྩིབས་ཟུར་ཕྱིར་བལྟས་པ་བཅུ། མུ་ཁྱུད་ལ་རྩིབས་ནང་དུ་བསྟན་པ་བཅུ་སྟེ་ཉིས་སྦྲག་ཏུ་བསམ། དེའི་ནང་གི་རྩིབས་བཅུ་ལ། ཁྲོ་བོ་བཅུ་སྐུ་མདོག་མཐིང་ག་ཞལ་ཕྱིར་གཟིགས་པར་བསམ། ཕྱིའི་རྩིབས་བཅུ་ལ་སྐུ་མདོག་མཐིང་ནག་ཞལ་ནང་དུ་བསྟན་པ་བསམ། དབུས་ཀྱི་ལྟེ་བ་ལ་བྷྲུཾ་མཐིང་ག་ཞིག་བསམ། དེ་ལས་འོད་ཟེར་ལྕགས་ཀྱུ་ལྟ་བུར་འཕྲོས་པས། གང་བསྒྲལ་བར་བྱ་བ་དེ་རང་དབང་མེད་པར་བཀུག་ནས། ཤིན་ཏུ་རིད་ཅིང་སྐམ་པ། བཀྲག་མེད་པ་ཞིག་རྩིབས་ཕྱི་ནང་གི་བར་ན་ཚུར་ཡོད་པར་བསམ།

དེ་ན་ཁྲོ་བོ་བཅུའི་ཕྱི་ནང་གི་ཐུགས་ཀར་བྷྲུཾ་མཐིང་ག་རེ་བསམ། དེ་ཁྲོ་བཅུ་ནང་མས་བྷྲུཾ་ཞེས། ༼མ་དཔེ་མ་ཚང་བས་ཁ་སྐོང་དགོས།༽ 1$0000024

༧༥༡༽ ༄། །གེགས་སེལ་སྙིང་པོའི་བཅུད་བསྡུས།། 1$0000035 ཡང་བླ་མ་རིན་པོ་ཆེ་ལ་ཕྱག་འཚལ་ལོ། །ཞལ་གདམས་གེགས་སེལ་སྙིང་པོའི་བཅུད་བསྡུས་པ་འདི་ལ། སྔོན་འགྲོ། དངོས་གཞི། རྗེས་གསུམ་གྱིས་ནད་སེལ་ཞིང་དགེ་སྦྱོར་བོགས་འདོན་པ་ལས། སྔོན་འགྲོ་བྱང་ཆུབ་མཆོག་ཏུ་སེམས་བསྐྱེད་དེ་ལུས་ཡི་དམ་གྱི་ལྷ་སྟོང་རར་བསྒོམ། སྟོང་ར་གལ་ཆེ་བས་གསལ་བར་བསྒོམ། དེ་ནས་ལམ་དུ་བཏང་སྟེ། བདག་གི་ནད་འདིས་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ནད་དང༌། ལས་དང་ཉོན་མོངས་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག་ཅེས་རྒྱུད་ལ་སྟབས་ཀྱིས་མ་སྐྱེས་ཀྱི་བར་དུ་ལམ་དུ་བཏང༌། ལམ་དུ་ཐེངས་པ་དང་ནད་གང་ཡིན་གྱི་དངོས་གཞིའི་དམིགས་པ་བསྒོམ་མོ། །གག་ལྷོག་ཟེར་གསུམ་གྱི་དམིགས་པ་ལ་གག་པ་ནི་གྲེ་བའི་ནང་ན་ཡར་ཐོར་པ་འོང་བ་ཡིན། དེ་ལ་དམིགས་པ་མ་བསྒོམ་ན་འགགས་ནས་འཆི་བ་ལ་ཚེགས་མེད་པས་དམིགས་པ་སྒོམ་པ་གལ་ཆེ་སྟེ། དེ་ལ་སྔོན་འགྲོའི་ཆོས་གོང་དང་མཐུན། དངོས་གཞི་ལུས་ཡི་དམ་སྟོང་རར་བསྒོམ་པའི་གྲེ་བའི་ནང་གི་ཐོར་པའི་ངོ་བོ་ཇོ་བོ་ཐུགས་རྗེ་ཆེན་པོའི་སྐུ་ཆེ་ཆུང་ཐོར་པ་རང་ཙམ་དུ་བསྒོམ་པའི་སྐུ་ལས་ཡེ་ཤེས་ཀྱི་བདུད་རྩི་དཀར་ནར་གྱིས་བྱོན་པས། གྲེ་བའི་ནང་འདི་དཔེར་ན་འཇོ་ཟོའི་ནང་ཞོའམ་འོ་མས་གང་བ་བཞིན་དུ་དཀར་ལྟེམས་ཀྱིས་གང་བར་རྩེ་གཅིག་ཏུ་བསྒོམ། དེ་ལ་རྗེ་རིན་པོ་ཆེའི་ཞལ་ནས། རེས་འགའ་ནི་འོད་ཟེར་དཀར་པོས་གང་བར་སྒོམ་ཡང་གསུང་བས། གང་གསལ་བ་ཞིག་བསྒོམ་པས་ཆོག་པ་ཡིན། རྗེས་ནད་ཡུས་ལ་སོགས་པ་མི་བྱ་བར་རྩ་རླུང་སོ་མ་ཐིག་ལེ་སོ་མ་ལ་དགེ་སྦྱོར་ལ་འབད་པ་གལ་ཆེ། ལྷག་པར་བྱང་ཆུབ་ཀྱི་སེམས་བསྒོམ་པ་ལ་སོགས་པ་ལྔ་ལྡན་ལ་འབད་པར་བྱས་པས་བོགས་ཐོན་ཞིང་རྗེས་སྙགས་མི་ཡོང་བ་ལགས་སོ། །ལྷོག་པའི་དམིགས་པ་ཡང་སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་འདི་ལ་དང་པོ་དོན་སྙིང་བསྲུང་བར་གལ་ཆེ་སྟེ།

དཔེར་ན་མཁར་སྒོ་བསྲུང་བ་དང་འདྲ་སྟེ་ལུས་ཡི་དམ་གྱི་སྟོང་ར་བསྒོམ་པའི་ཆུ་སྐྱེས་ཀྱི་དབུས་སུ་རྗེ་རིན་པོ་ཆེའི་སྐུ་ཞིག་བསྒོམ། དེའི་སྐུའི་དལ་ལས་མེ་ལྷུག་གིས་མར་བྱོན་པས་ལྷོག་པའི་འབྲུ་གུ་དེ་ལ་མེ་ལྕེའི་རྩེ་མོ་དེ་གཏད་ནས་ཆི་ལི་ལི་འབར་བར་བསྒོམ། རེས་འགའ་འབྲུ་གུ་དེར་བསྐོར་བ་བཞིན་འབར་བར་གཞན་པས་གང་གསལ་བ་བཞིན་དུ་བསྒོམ་གསུངས། གཟེར་གྱི་དམིགས་པ་ཡང་སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་ཡི་དམ་གྱི་ལྷ་སྟོང་ར་བསྒོམས་པས་རྗེ་རིན་པོ་ཆེའི་སྐུ་གཟེར་གྱི་བོང་དཻ་བས་ཆེ་ཡང་མི་ཆེ། ཆུང་ཡང་མི་ཆུང་དེ་ཁོ་ན་ཙམ་ཞིག་རྩེ་གཅིག་ཏུ་བསྒོམ། དེ་ལ་གཟེར་འཕོས་ཀྱང་དམིགས་པ་དེ་སྤོར་མི་བཏུབ། དམིགས་པ་མི་སྤོ་བ་གདམས་ངག་ཡིན། འབྲུམ་བུའི་ནད་འདི་འབྲུམ་བུ་མེ་དབལ་ནག་པོ་བྱ་བ་ཤིན་ཏུ་འཇིགས་པ་ཡིན་ཏེ། འདི་ལ་དམིགས་པ་མིན་པ་བཅོས་མེད། དེ་ལ་ཆོས་རྗེ་ཞལ་བཞུགས་དུས་ཀྱི་དམིགས་པ་ནི་སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་ལུས་ཡི་དམ་གྱི་སྟོང་རར་བསྒོམ་པ་དེ། ད་ལྟར་གྱི་ལུས་འདི་བས་ཕྱོགས་ཆ་ནས་ཕྱིར་སོར་རེ་རེས་སྦོམ་པར་བསྒོམ་པ་འདི་ཡིན་གསུངས། དེ་ནས་ཆོས་རྗེ་ནི་འཇིག་རྟེན་ན་མི་བཞུགས། རྗེ་རིན་པོ་ཆེ་གདན་ས་འདི་བཞུགས་པའི་དུས་སུ་ལོ་གཅིག་གི་དུས་སུ་དམྱལ་དུ་རྟོག་བསམ་གཏན་པའི་གདུང་ཁང་གི་རབ་གནས་ལ་བྱོན་པས་སྐུ་བསོད་ནི་མཐའ་མེད་པ་བྱུང༌། དེ་ལ་འབྲུ་གུའི་སྙུང་འདིས་བསྙུང་བ་ལ་དབྱེ་བསལ་མཛད། སློབ་དཔོན་སྒོམ་པ་དང་སྒོམ་པ་རིན་ཆེན་གྲགས་གཉིས་ཀྱིས་ཞབས་ཏོག་མཛད། དགེ་སློང་ཨ་གཞོན་དང་ཀྱུ་མ་ར་གྲུ་གུ་བ་གཉིས་ཀྱིས་ཆིབས་ཁ་བྱས་ནས་གནས་བཞི་འཁོར་བ་སྐྱོང་དུ་བྱོན། དེའི་དབུ་རྩེ་དེ་ན་ཆོས་རྗེ་སྒམ་པོ་པའི་གདུང་བཞུགས་པ་ཡིན་ཟེར་བའི་པད་སྤུང་ཞིག་བཞུགས་འདུག་པ་དེ་ལ་ནན་ཏན་མཉེས་ནས། འདི་ནི་རྟེན་འབྲེལ་བཟང་གསུང་ནས་འདི་ལ་དབུ་སྔས་གཏད་ནས་བཞུགས།

དེ་གཉིས་སློབ་དཔོན་རྣམ་གཉིས་ལ་གསལ་བ་ན་མར་ཕྱིར་གདན་དྲོངས་གསུང་ནས་ཕྱིར་གདན་དྲངས་པས་འབྲུ་གུ་ཐམས་ཅད་དཔེར་ན་ཀོ་མོའི་ཆུའི་ནང་དུ་སྐར་མ་ཤར་བ་ལྟར་ཕར་སིབ་ཀྱིས་ལོག་ནས་འདུག་ཐུགས་དགོངས་ལ་དེ་མད། གདན་ས་རིན་པོ་ཆེ་དེ་ཆོས་རྗེ་རིན་པོ་ཆེའམ་འམ་འབུ་ལ་མགོ་རྟིང་བར་གསུམ་གཏད་པ་ལ་བུ་སློབ་གཅིག་ལ་གཏད་གཉེར་གཅིག་ཀྱང་མ་རེད་པར། མར་ནང་ནས་སྤུ་བཏོན་པ་བཞིན་དུ་ད་ལན་དེ་འགྲོངས་པར་འདུག་དགོངས་པ་བྱུང་གསུངས། དེ་ནས་ཡར་བྱོན་ནས་ཐུགས་དམ་མཛད་པ་ལ། དེར་ཆོས་རྗེ་རིན་པོ་ཆེ་དངོས་སུ་བྱོན། བཞུགས་གདན་ཐེར་འབོལ་གསུམ་ཡོད་པའི་ཟུར་དུ་བཞུགས་ནས་དུང་གི་ཐུགས་དམ་ཉི་ཤུ་རྩ་གཅིག་པ་ཞིག་གནང༌། ཕྱག་དབུའི་སྟེང་དུ་བཞག་ནས་ད་ལན་མི་སྟོ་གདན་སའི་གཉེར་འམ་འབུ་རང་ཆེ་བ་ཡིན་གསུངས་ནས་དམིགས་པ་འདི་གནང་ནས་དེ་ལྟར་བསྒོམས་པས་སྐད་ཅིག་གིས་སྐུ་ལུས་ཡང་ཏིང་གིས་སོང༌། དར་འཕྱར་བྱ་བའི་སྒྲ་ཞིག་ཀྱང་བྱུང་འཁོར་བ་སྐྱོང་གི་དབུ་རྩེ་ལ་འཇའ་ཁྲ་ཐིབ་ཀྱིས་ཟུག་པ་ལ། དཔལ་ཏི་སེ་བ་དང་སློབ་དཔོན། སྒོམ་ཡེ་ལ་སོགས་གྲྭ་པ་བྱིངས་པོས་སྙམ་ན་སྐུ་བཞུད་པ་ཡིན་སྙམ་ནས་ངུ་རྩི་དིར་གྱིས་སོང༌། སློབ་དཔོན་རྣམ་གཉིས་ལ་ད་ཕྱིར་གདན་དྲོངས་དང་གསུངས་ནས་ཡང་ཕྱིར་གདན་དྲངས་པས་སྐུ་འབྲུམ་ཐམས་ཅད་སིབ་ཀྱིས་ཕྱིར་ཐོན་ནས་ཕལ་ཆེར་རྣག་དུ་དཀར་ཐེལ་གྱིས་སོང་ནས་གདའ་སྐད། དེ་ནས་སྙུང་དེ་རྩ་བ་ནས་དྭངས་པ་ཡིན་གསུང༌། འོ་ན་དེའི་དམིགས་པ་དེ་གང་ཡིན་སྙམ་ན་སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་ལུས་ཡི་དམ་སྟོང་རར་བསྒོམ་པས་འབྲུ་གུ་ཐམས་ཅད་ཀྱི་མགོ་བོ་ནས། དཔེར་ན་སྤོས་རིང་གི་དུད་པ་བཞིན་དུད་པ་ཀྱུ་ཧྲིལ་ལི་ལི་ཕྱིར་སོང་བར་རྩེ་གཅིག་ཏུ་བསྒོམ་པས་འབྲུ་གུ་ཐམས་ཅད་སིབ་ཀྱིས་ཕྱིར་ཐོན་ནས་ཆད་པ་ཡིན། འདི་ནི་ཕྱིན་ཆད་ཀྱི་འབྲུ་གུའི་དམིགས་པ་ཤིན་ཏུ་ཟབ་པ་ཡིན་གསུངས།། །།ཡང་དུག་གི་དམིགས་པ་ལ་སྔོན་འགྲོ་དང་རྗེས་ཀྱི་ཆོས་གོང་དང་མཐུན།

དངོས་གཞི་ལུས་ཡི་དམ་གྱི་ལྷ་སྟོང་ར་འདི་ཡུན་རིང་དུ་བསྒོམས་པས། དུག་གི་ནད་ཐམས་ཅད་ཆགས་པ་མེད་པར་ཕོ་བའི་ནང་དུ་ཀྱུ་ཧྲིལ་འདུས་ནས་དཔེར་ན་ཕོ་བ་གྲིས་དཀྲུགས་པ་ཙམ་གྱི་ན་ཚ་འོང༌། དེ་ལྟར་བྱུང་བའི་དུས་སུ་བདེ་བྱིན་གནས་སུ་རྗེ་རིན་པོ་ཆེའི་སྐུ་ཁྱུད་གང་བ་ཞིག་བསྒོམ། དེའི་སྐུའི་དལ་ལས་མེ་ལྕེ་ལྷུག་གིས་བྱོན་ནས་བཤང་ལམ་ནས་འོག་གི་འཇིག་རྟེན་གྱི་ཁམས་མཐའ་མེད་མུ་མེད་པ་བློས་ཅི་ཙམ་ལྕོགས་ལྕོགས་མར་ལ་ལྷུག་ལྷུག་ལྷུག་ལ་འབར་བར་བསྒོམ། དེ་ལྟར་བསྒོམས་པས་ནད་ཐམས་ཅད་སྦྱོངས་སུ་མར་ཐོན་པ་ཡིན། གལ་ཏེ་སྦྱོངས་སུ་མ་ཐོན་ཡང་འོག་རླུང་གི་ཞོར་ལ་བསེ་དྲི་སྣས་མི་བཟོད་པ་མར་ཐོན་ནས་ཕོ་བའི་ཟུག་ཐམས་ཅད་འཇམ་ལྷན་གྱིས་འགྲོ། འདིས་ཤ་ལ་གནས་པའི་དུག་ཐམས་ཅད་སངས་ཀྱིས་ཐོན་པ་ཡིན་ཡང་རུས་པ་ལ་ནད་ཞུགས་ནས་མ་ཐོན་ན་སྒལ་པའི་གཞུང་འདི་དཔེར་ན་གླིང་བུའི་ནང་ལྟར་སྟོང་སང་ངེ་ཡོད་པ་གཞུག་གུ་ཐུང་གི་མར་སྣ་ཡང་གླིང་བུའི་གཤམ་བཞིན་གསལ་ཧ་རེ་ཡོད་པར་བསམ། དེ་ནས་དྲུག་མདོའི་དཀྱུས་ལྷག་ཙམ་གྱི་སྒལ་བུའི་ནང་འདིར་རྗེ་རིན་པོ་ཆེའི་སྐུ་ཚོན་གང་པ་ཞིག་བསྒོམ། དེའི་སྐུའི་དལ་ལས་མེ་ལྕེ་ལྷུག་གིས་བྱོན་པ་ལ་གཞུག་གུ་ཐུང་གི་ནང་ནས་འོག་གི་འཇིག་རྟེན་གྱི་ཁམས་མཐའ་མེད་མུ་མེད་པ་ན་མར་ལ་ལྷུག་ལྷུག་ལྷུག་འབར་བར་རྩེ་གཅིག་ཏུ་བསྒོམ། དེ་ལྟར་བསྒོམ་པས་རུས་པ་ལ་གནས་པའི་དུག་ཐམས་ཅད་རྩ་བ་ནས་ཐོན་ཏེ་དུག་ནད་ཐམས་ཅད་སངས་ཀྱིས་ཕན་པ་ཡིན་གསུང༌། རྩ་ཆུ་འཐེམས་པ་འདི་ཤིན་ཏུ་འཇིགས་ཏེ་འདིས་འཆི་བ་ལ་ཚེགས་མེད་པ་ཡིན་པས། འདི་ལ་འཁྲུལ་འཁོར་དང་དམིགས་པ་གཉིས་ཡིན་ལ། སྤྱིར་ཡང་ལུས་ཀྱི་འཁྲུལ་འཁོར་དང་སེམས་ཀྱི་དམིགས་པ་རླུང་གི་མན་ངག་གསུམ་ཡིན་ཏེ། རྡོ་རྗེའི་ལུས་ཀྱི་གནས་ལུགས་ཀྱི་འཁྲུལ་འཁོར་འདི་ཤིན་ཏུ་ཟབ་པ་ལགས་པས་རྩ་ཆུ་འཐེམས་ན་ལམ་པ་ཀའི་འཁྲུལ་འཁོར་འདི་གནད་ཤིན་ཏུ་ཆེ་བས་རྐང་པའི་བྲང་བ་གཉིས་ས་ལ་མར་གཏད།

ཕྱི་རྟིང་གཉིས་ཅུང་ཟད་ཡར་ཀྱག་པའི་སྟེང་དུ་བཙོ་བཙོ་གཉིས་བཞག ལག་པ་གཉིས་ཀྱི་སོར་མོ་རྒྱབ་ན་མར་ས་ལ་གཟུག རོ་སྟོད་ཅུང་ཟད་དགྱེ་བ་མདོར་ན་ལུས་གནད་ཇི་ལྟར་འགྲོ་བ་བཞིན་བྱ། དེ་ལྟར་བྱས་པས་རྡོ་རྗེའི་ལུས་ཀྱི་གནད་ཀྱི་རྩ་ལམ་ཆུ་ལམ་ན་མར་ལྷུག་གིས་འོང༌། དེ་ལྟར་འཁྲུལ་འཁོར་གནད་ཀྱིས་སོང་བའི་དུས་སུ་དམིགས་པ་འདི་ལྟར་བསྒོམ་པས། སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་ལུས་ཡི་དམ་སྟོང་ར་བསྒོམ་པའི་ཡུམ་གྱི་གནས་སུ་རིགས་ཀྱི་བདག་པོའི་སྐུ་ཁྱུད་གང་པ་ཞིག་བསྒོམ། དེའི་སྐུའི་དལ་ལས་མེ་ལྕེ་ལྷུག་གིས་བྱོན་པས་རྩ་འཐེམས་ན་རྩ་ལམ་དེ་ཤིན་ཏུ་ཡངས་པར་བསྒོམ་པའི་ནང་ནས་འོག་གི་འཇིག་རྟེན་མར་ལྷུག་ལྷུག་འབར་བར་བསམ། ཆུ་འཐེམས་ན་ཆུ་ལམ་ན་མར་ཤིན་ཏུ་ཡངས་པའི་ནང་ནས་འོག་གི་འཇིག་རྟེན་གྱི་ཁམས་མཐའ་མེད་པ་ན་མར་ལྷུག་ལྷུག་འབར་བར་བསྒོམ། དེ་ལྟར་འཁྲུལ་འཁོར་དང་དམིགས་པ་རྩེ་གཅིག་ཏུ་སྤྲད་ན་རྩ་ཆུ་གང་འཐེམས་ཀྱང་ཚེགས་མེད་པར་ཐོན་པ་ཡིན། གནད་འདི་ལྟ་བུ་ཐོས་ཀྱང་ལེགས་པར་མ་བཟུང་ན་དགོས་པ་བྱུང་ན་རྡུགས་པའི་དཔེ་ཡོད་པ་ཡིན། སྔོན་ཆོས་རྗེའི་བུ་རྒན་དགེ་བཤེས་གསུམ་པ་བྱ་བ་ཞིག་གདམས་ངག་གིས་ཤིན་ཏུ་ཕྱུག་པ་ཡིན་བྱ་བར་འདུག དེ་ལ་ཁོང་གི་ཆུ་འཐེམས་ནས་ནད་ཀྱིས་གདུངས་པ་ལ་འཁྲུལ་འཁོར་དང་དམིགས་པ་ཡང་སྙེལ་ཡོད་ཤེས་པ་ཡང་རྩ་ན་མེད་པ་ཞིག་ཡོད་པ་ཡིན་ཟེར་ནས་གྲོངས་པ་ལགས་པར་གདའ། དཔེར་ན་དགེ་འདུན་རྣམས་དང་པོར་ཐོས་པ་དེ་ལེགས་པར་བཟུང་ནས་རང་གཞན་གང་ལ་དགོས་པ་ནམ་བྱུང་མི་ཤེས་པས་མ་རྡུགས་པར་བྱེད་དགོས་པ་ཡིན་གསུངས། རྣ་བ་འོན་པའམ་འུར་བའམ་ན་བར་གྱུར་ན་འདི་ཕལ་ཆེར་གྲང་བ་ཤས་ཆེ་བས་རྡོ་རྗེའི་ལུས་ཀྱི་གནས་ལུགས་ཀྱི་མཁལ་མ་དང་རྣ་བ་གཉིས་འབྲེལ་པ་ཅན་ཡིན། དམིགས་པ་ནི་སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་ལུས་ཡི་དམ་གྱི་སྟོང་རར་བསྒོམ་ནས་རྣ་བ་གཉིས་ན་མཁལ་མ་གཉིས་ཀ་མེའི་རང་བཞིན་ལྕགས་བསྲེགས་པ་འདྲ་བ་ཆེ་ཆུང་མཁལ་རྡོག་ཙམ་རེ་ཁ་ན་བསྒོམ།

རྣ་བ་ཡ་གཅིག་ན་ན་གང་ན་ངོས་ཀྱི་མཁལ་མ་དེ་དེ་ལྟར་བསྒོམས་པས་རྣ་བ་ན་བའམ་ཧོན་པ་དེ་རྩ་བ་ནས་བདེ་བ་ཡིན་གསུངས། མིག་ན་བའི་དམིགས་པ་ནི་མིག་དང་རྐང་པའི་རྒྱུ་ཁུག་གཉིས་འབྲེལ་བ་ཡིན་པས་སྔོན་འགྲོ་དང་རྗེས་ཀྱི་ཆོས་གོང་དང་མཐུན། དངོས་གཞི་ལུས་ཡི་དམ་སྟོང་ར་བསྒོམས་ནས། མིག་གཉིས་ཀ་ན་ན་རྐང་པའི་རྒྱུ་ཁུག་གཉིས་སུ་མིག་གཉིས་ཁྲ་ཆི་ལེ་བ་རེ་རེ་བསྒོམ། ཡ་བ་ན་ན་གང་ན་བའི་ངོས་ཀྱི་རྒྱུ་ཁུག་ཏུ་མིག་ཁྲ་ཆི་ལེ་བ་ཞིག་བསྒོམ། དེ་ལྟར་རྩེ་གཅིག་ཏུ་བསྒོམས་པས་རྡོ་རྗེ་ལུས་ཀྱི་གནས་ལུགས་ཀྱིས་ཕན་པ་ལ་ཚེགས་མེད་དོ།་་་་་སྔོན་རྗེ་རིན་པོ་ཆེ་སྤྱན་སྔ་ནས་དམིགས་པ་འདི་གནང་བ་ལ་ཚན་གཅིག་གི་བློར་མ་ཤོང་ནས་འདི་མི་སྲིད། མིག་ན་བ་ལ་རྐང་ཞབས་སུ་དམིགས་པ་སྒོམ་པ་འདི་ལ་འབྲེལ་པ་མེད་ཟེར་བ་ཡང་བྱུང༌། དེ་བླ་མ་ལྷོ་པ་ཉིན་ཞིག་རྟེན་ཕྱག་ན་ཡར་རོ་ལྟད་ལ་བྱོན་པས་རྒོད་དང་བྱ་རོག་མང་པོས་རོ་ཞིག་ཟ་ཡི་འདུག་པ་ལ། བྱ་རོག་ཞིག་གིས་རྐང་པའི་རྒྱུ་ཁུག་ནས་འཐེན་གྱི་འདུག་ཙ་ན་དེ་ངོས་ཀྱི་མིག་དེ་འབུར་འབུར་རེས་ཕྱིར་འོང༌། རེས་ནང་ན་ཡར་འགྲོ་ཡིན་འདུག་སྐད། ཁོང་གི་ཐུགས་དགོངས་ཆོས་རྗེ་རིན་པོ་ཆེ་ཡབ་སྲས་ཀྱིས་མ་དགོངས་པ་དང་མ་གསུངས་པར་མི་འདུག་སྟེ། ཨ་ཙ་མ་ན་ངེད་རང་སེམས་ཅན་རྣམས་ཀྱི་འཁྲུལ་པའི་དབང་གི་ལོག་རྟོག་གིས་ཡར་བཀབ་པར་འདུག་དགོངས་ནས་བྱུང་གསུངས། དེ་ལ་འདི་ལྟ་བུ་ལ་དགོངས་ནས་ཆོས་རྗེ་རིན་པོ་ཆེའི་ཞལ་ནས། རྡོ་རྗེ་ལུས་ཀྱི་གནས་ལུགས་ལ། །གོ་འཕྲིག་མེད་པའི་རྣལ་འབྱོར་པས། །ཅི་ཙམ་ཉམས་སུ་བླངས་པས་ཕུང༌། །གྲུབ་པ་ཐོབ་ཀྱང་འོ་རེ་བརྒྱལ། །ཞེས་གསུངས་པས། རྡོ་རྗེ་ལུས་ཀྱི་གནས་ལུགས་འདི་ཤིན་ཏུ་ཟབ་པ་ལགས་པས། འདིའི་གནད་ལ་མ་རྨོངས་པའི་མཁས་པ་རེ་དགོས། ཡང་འགོ་ནད་འདི་ལ་འཛེམ་པར་བྱས་ཏེ། དེ་ལྟར་ཡང༌། འགོ་བའི་ནད་ལ་འཛེམ་པར་བྱ། །ལྷག་པར་མཛེ་དང་རིམས་ལ་འཛེམས། །ཞེས་གསུངས་པས་གླགས་བྱུང་ཚད་ཀྱིས་འཛེམ་ཡེ་འཛེམ་ཐབས་མ་བྱུང་ན།

འགོ་ནད་གང་ཡང་རུང་བའི་རྩར། ༼མ་དཔེ་མ་ཚང་བས་རྗེས་སུ་ཁ་སྐོང་དགོས།༽ 1$00000241$00000351$00000241$0000035 རྗེ་རིན་པོ་ཆེའི་གསུང༌། ཤཱཀྱའི་དགེ་སྦྱོང་གྲགས་པ་རིན་ཆེན་གྱིས་ཡི་གེར་བཀོད་པ།། །། 1$0000024 ༧༥༢༽ ༄། །དགེ་འདུན་གྱི་སྤངས་བླངས་ལ་གསུངས་པ་སྤྱན་སྔ་ཤེར་འབྱུང་གིས་ཡི་གེར་བཀོད་པ།། 1$0000035 རྗེ་མཉམ་མེད་དམ་པ་རིན་པོ་ཆེ། །འོད་གསལ་ཆེན་པོའི་ངང་ལ་བཞུགས། །མཐའ་བརྒྱད་སྐྱོན་གྱིས་མ་གོས་པའི། །རྗེ་ཆོས་ཀྱི་སྐུ་ལ་ཕྱག་འཚལ་ལོ། །བླ་མ་རིན་པོ་ཆེའི་ཞལ་ནས། རི་ཁྲོད་ཀྱི་དགོན་པར་མཁར་ལྷན་ཆང་ཆུང་བྱེད་དགོས་པ་བྱུང་ན། གཞི་བདག་ལ་མི་གནོད་ཅིང་རང་ཉིད་གནས་དེར་ཡུན་རིང་དུ་ཆགས་པའི་ཐབས། རང་ཆེད་མཁར་ལྷན་ཞིག་བྱས་ནས་དེར་སྡོད་པའི་བསམ་པ་བྱུང་ན་མཐུན་རྐྱེན་མི་འཛོམས་པའམ་མྱུར་དུ་འགྲོ་དགོས་པ་འོང་བ་ཡིན། དེའི་རྒྱུ་མཚན་ནི། རང་ཆེད་ཐམས་ཅད་ནི་བདག་འཛིན་ཡིན་པས་སོ། །དེ་ལྟར་མི་འབྱུང་བའི་ཐབས་ནི། ཡུལ་དེ་ན་གནས་པའི་གཞི་བདག་མི་དང་མི་མ་ཡིན་པ་རྣམས་ལ། བྱམས་པ་དང་སྙིང་རྗེ་རང་གི་སེམས་དང་འདྲེས་པར་བསྒོམ། དེ་ནས་དེ་རྣམས་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་མཁར་ལྷན་འདི་བྱ་སྙམ་དུ་བསམས་ལ། མི་མ་ཡིན་པ་ལ་གཏོར་མ་བྱིན་ནས་བདེན་པ་བདར་ཏེ། དང་པོ་རང་དོན་གྱི་འཁྲི་བ་བཅད་ལ། ང་རང་ཅིས་ཀྱང་སྡོད་པའི་ངོ་བོ་མེད་དོ། །འོན་ཀྱང་ཞག་ཁ་ཡར་སྡོད་སྲིད་པས། དེའི་བར་ལ་མཐུན་རྐྱེན་ཐམས་ཅད་སྒྲུབས་ཤིག འགལ་རྐྱེན་ཐམས་ཅད་སྤོངས་ཤིག ཁྱེད་ལ་མཐུ་དང་ནུས་པ་ཅི་ཡོད་དུ་བལྟའོ། །བྱས་ནས་ཁོང་གི་ལས་སྒྲིབ་སྦྱངས་པའི་ཆེད་དུ་ཀཾ་ཀ་ནི་ཁ་ཡར་བགྲངས། རང་ཉིད་འདུག་ས་ལ་ཡིད་མི་དགའ་བ་ལ་སོགས་པ་དེ་ཁོང་གི་ལས་ཡིན་པས། ལས་སྒྲིབ་དེ་དག་ནས་རང་ལ་ཕན་པ་སྒྲུབ་བོ། །དེ་ཡུན་རིང་དུ་གནས་པ་དང༌། མཐུན་རྐྱེན་འཛོམས་པ་ལ་སོགས་པ་འོང༌།

དེ་ཡང་མཐུན་རྐྱེན་ཚོགས་པར་བྱས་ལ་གཟོད་སྒྲུབ་པ་བྱ་སྙམ་ན། མཐུན་རྐྱེན་འཛོམས་པ་དང་སྒྲུབ་པ་མི་འོང་གསུངས་པས། དེ་ཇི་ལྟར་མཆི་ཞུས་པས། འདི་ལ་བར་ཆད་གསུམ་པོ་གང་བྱུང་ཡང༌། 1$0000033སྒྲུ1$0000035བ་པ་བྱ་སྙམ་པའི་རྟོག་པ་སྐྱེས་དུས་དེ་རང་དུ་ལྷན་གྱིས་བསྡད་ནས། དགེ་སྦྱོར་ལ་མཉམ་པར་བཞག དེས་ས་ནོན་ནས་བསྒྲུབ་པ་ཡུན་རིང་བར་འོང་གསུངས་སོ། །འཕྲང་དོག་པ་དང་ཁལ་ཡོ་བ་དུས་གཅིག་ཏུ་འོང་བ་ཡིན་གསུངས་པས། དེ་ཇི་ལྟར་མཆི་ཞུས་པས། འདི་ལ་བར་ཆད་གསུམ་པོ་གང་བྱུང་ཡང་དང་པོ་འབྱུང་བའི་རྒྱུ་གང་ཡིན་ན། སློབ་དཔོན་འཕགས་པའི་ཞལ་སྔ་ནས། མི་དགེ་བ་ལས་སྡུག་བསྔལ་འབྱུང༌། །གསུངས་པས། རང་གི་ཚེ་ཐོག་མ་མེད་པ་ནས་བསགས་པའི་ལས་ངན་རྣམས། འདིར་བླ་མ་དམ་པ་ལ་མོས་གུས་བྱས་པའམ། དགེ་སྦྱོར་ཉམས་སུ་བླངས་པའི་སྟོབས་ཀྱིས་སྦྱངས་པ་ཡིན་ཏེ་ཤིང་སྐམ་པོ་རླན་བག་ཙམ་ཡོད་པ་དེ་མེའི་དྲོད་ཀྱིས་བླང་བ་དང་འདྲ་བས། གང་མི་འདོད་པ་རེ་ཐོག་ཏུ་འོང་བ་ཡིན་ཏེ། གང་ཚེ་དངོས་གྲུབ་འབྱུང་བའི་ཚེ། །དེ་ཚེ་ལས་ངན་ལྡོག་པར་འགྱུར། །ཞེས་གསུངས་པས་འབྱུང་བའི་རྒྱུ་དེ་ཡིན། གཉིས་པ་གཉེན་པོ་གང་གིས་འདག་ན་རང་གི་དགེ་སྦྱོར་ཁོ་ནས་འདག་སྟེ། དེ་ཡང་ལམ་གཏོང་བ་ལ་སོགས་པ་ཆོས་བཅུ་གཉིས་ལ་གནད་དུ་བསྣུན་པས་ཉེས་པའི་སྐྱོན་ཐམས་ཅད་དག་ནས། གསུམ་པ་དག་པའི་འབྲས་བུ་ནི་སྔར་གྱི་ཆོས་བཅུ་གཉིས་ཀྱི་གནད་ཀྱིས་འདིར་ལེགས་པ་ཤ་སྟག་འོང་བས། བཅོམ་ལྡན་འདས་ལ་བདུད་ཀྱིས་མཚོན་ཆའི་ཆར་ཕབ་པ་ལ་ཏིང་ངེ་འཛིན་གནད་ཀྱིས་དེ་ཉིད་མེ་ཏོག་གི་ཆར་དུ་གྱུར་ཏེ། བདུད་འཁོར་དུ་འདུས་པ་ལྟ་བུ་ཡིན་པས། རྣལ་འབྱོར་པ་ནང་གི་བསམ་པ་ལ་གནད་དུ་སོང་བའི་དུས་སུ། ཕྱི་རོལ་གྱི་དེ་ཡང་མི་འགྱུར་ཀ་མེད་ཡིན། བསོད་ནམས་ཀྱི་བསགས་པ་ཆུང་བ་རྣམས་ལ་ཡོན་ཏན་ཐམས་ཅད་བག་ལ་ཉལ་ནས། སྐྱོན་ཐམས་ཅད་མངོན་དུ་འགྱུར། དེའི་རྟེན་འབྲེལ་གྱིས་གཞན་གྱི་ཡོན་ཏན་མི་མཐོང་བར་སྐྱོན་ཤ་སྟག་ཏུ་མཐོང་ནས་ཆགས་སྡང་སྐྱེ།

དེ་ལ་ལྷན་ཅིག་སྐྱེས་པའི་འདྲེས་གྲོགས་བྱས་ནས་ལས་ངན་རྣམས་གསོག དེའི་འབྲས་བུ་སྡུག་བསྔལ་དུ་སྨིན་པ་ཡིན། ཡང་བསོད་ནམས་བསགས་པ་རྣམས་ལ་སྐྱོན་ཐམས་ཅད་བག་ལ་ཉལ་ནས། ཡོན་ཏན་མངོན་དུ་འགྱུར་ཏེ། དེའི་རྟེན་འབྲེལ་ཀྱིས་གཞན་གྱི་སྐྱོན་མི་མཐོང་བར་ཡོན་ཏན་ཐམས་ཅད་མཐོང་ནས། བྱམས་པ་ལ་སོགས་པའི་བསམ་པ་བཟང་པོ་སྐྱེ། དེ་ལ་ལྷན་ཅིག་སྐྱེས་པའི་ལྷས་གྲོགས་བྱས་ནས་བསོད་ནམས་གསོག་པ་ལ་མོས། དེའི་འབྲས་བུ་བདེ་སྐྱིད་དུ་སྨིན་ཏེ་དེས་ན་ཚོགས་གསོག་པ་འདི་ཁོ་ན་ཟབ་པར་འདུག་པས། ངའི་བསྟན་ཆོས་སུ་ཡང༌། བླ་མ་དམ་པའི་གདམས་ངག་ནི། །བསོད་ནམས་ཚོགས་ལས་ཟབ་པ་མེད། །བྱ་བ་བྱུང་བ་ཡིན་པས། ཐམས་ཅད་ཀྱི་ཚོགས་གསོག་པ་འདི་ཁོ་ན་ལ་ནན་ཏན་ཆེ་བར་བྱ་གསུངས། །གཏུམ་མོ་ལམ་གྱི་གཞི་མ་ཡིན་བྱ་བས། རླུང་རྩོལ་བཅས་སུ་བསྒོམ་ན་ཇི་ལྟར་མཆི་ཞུས་པས། ཞལ་སྔ་ནས། སྤྱིར་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཐམས་ཅད་ལ་གང་ཟག་གི་རིམ་པས་ཐེག་པ་གསུམ་དུ་འདོད་ཀྱང་འོ་སྐོལ་བོད་ཐེག་པ་ཆེན་པོའི་རིགས་ཡིན། དེ་ལ་ཡང་རྒྱུ་མཚན་ཉིད་པས་གསང་སྔགས་ཐབས་ཀྱི་ཁྱད་པར་བྱས་པས་ཟབ། ཐབས་གང་ཡིན་སྙམ་ན། རྟེན་ཡུལ་ལ་བརྟེན་ནས། སེམས་ལ་གནད་དུ་བསྣུན་པས་ལུས་སེམས་དབྱེར་མེད་དུ་སངས་རྒྱས་པའོ། །འོ་ན་ལུས་ལ་ཇི་ལྟར་དུ་གནད་དུ་གཏོང་སྙམ་ན། རྩ་རླུང་ཐིག་ལེ་གསུམ་ལ་གནད་དུ་གཏོང་སྟེ། དེ་ཡང་ཡོན་ཏན་ཐམས་ཅད་ཐིག་ལེ་ལས་བྱུང༌། སྐྱོན་ཐམས་ཅད་ཐིག་ལེ་ལས་བྱུང༌། སྐྱོན་ཐམས་ཅད་རླུང་གིས་བསྐྱེད། རྩས་གཞི་འཛིན་པ་ཡིན། དེ་ལ་རླུང་ལ་དབང་ཐོབ་ན་ཐིག་ལེ་ལ་གནད་དུ་འགྲོ་བས། རླུང་ལ་གནད་དུ་གཏོང་དགོས། དེའི་ཡན་ལག་གི་རླུང་ལྔ་ཡང་རྩ་བའི་རླུང་ལྔར་འདུས་པས། རྐང་པ་རྡོ་རྗེ་སྐྱིལ་ཀྲུང་བྱས་པས་ཐུར་སེལ་གནད་དུ་འགྲོ་སྟེ། དུས་གསུམ་སངས་རྒྱས་ཐམས་ཅད་ཀྱིས་བདུད་བཏུལ་བ་དང་སངས་རྒྱས་པ་སྐྱིལ་ཀྲུང་མཛད་པ་ལས་བྱུང་བ་ཡིན།

དེ་ཡང་ཐུར་སེལ་ལམ་འོག་རླུང་ཞེས་བྱ་བ་དེས་བཤང་གཅི་དང་ཁུ་ཁྲག་གི་འཕེན་སྡོམ་བྱེད་པ་ཞིག་ཡོད་པ་དེས། འཁྲུལ་འཁོར་སྐྱིལ་ཀྲུང་བྱས་པས་ཐུར་སེལ་གྱེན་ལ་ལོག་ནས་དབུ་མར་ཚུད་པས་བདེ་སྟོང་གི་ཏིང་ངེ་འཛིན་སྐྱེ། ཡོན་ཏན་བསམ་གྱིས་མི་ཁྱབ་པ་འབྱུང་ངོ༌། །བཤང་གཅི་མི་ཐོན་པ་དང༌། ཕོ་ལ་ཐིག་ལེ་དམར་པོར་འབབ་པ་དང༌། མོ་ལ་དཀར་པོར་འབབ་པ་དང༌། དྲི་ཆུ་ཐུར་སེལ་ལོག་པའི་སྐྱོན་ཡིན། སོ་སོར་ཐར་པ་དང༌། བྱང་ཆུབ་སེམས་དཔའི་བསླབ་པར་ཕྱིའི་རྣམ་གཞག་ཙམ་གསུངས་ནས་རྒྱུ་མཚན་མ་གསུང༌།་་་གསང་སྔགས་སུ་འདི་འབྱུང་བྱ་བའི་རྒྱུ་མཚན་དང་བཅས་པ་གསུངས་པ་ཡིན། དེ་ཡང་སྐྱིལ་ཀྲུང་ཆེས་པ་དང༌། ཆུང་བ་གཉིས་ཀྱི་གནད་དུ་མི་འགྲོ་སྟེ། མཐར་མ་ལྷུང་བ་བྱ། དེ་ནས་སྒལ་ཚིགས་གསེར་གྱི་དོང་རྩེ་རྩིག་པ་ལྟར་གཅིག་གིས་གཅིག་ནོན་པར་བརྩེགས་པས། དེས་ལྟེ་བའི་འོག་ན་མེ་དང་མཉམ་དུ་གནས་པའི་རླུང་ཞེས་བྱ་བ་ཞིག་གནས་པ་དེ། དབུ་མར་སྟོབས་སུ་གྱུར་ནས་ལུས་ཐམས་ཅད་ལ་ཁྱབ་པས་དྲོད་སྐྱེ་བ་ཡིན། དེ་ནས་ལག་པ་མཉམ་གཞག་སྤུ་མཚམས་སུ་སྒལ་པ་ལ་བཅར་གྱིས་བཏང༌། དེས་སྙིང་ག་ན་ཆུ་རླུང་དལ་བ་ཅན་གནས་པ་དེ་དབང་དུ་འདུས་ནས། རྩ་དབུ་མ་སྟོབས་སུ་གྱུར། འཕེལ་ཀ་ཡངས་པ་དང༌། དཔུང་པ་རྒོད་གཤོག་ལྟར་བརྒྱང་བ་ལ་སོགས་པའི་ལུས་གནད་ལེགས་པར་བྱ། མགྲིན་པ་ཡིད་ཙམ་དགུ་བས། མགྲིན་པ་གྱེན་དུ་རྒྱུ་བའི་རླུང་གནས་པ་དེ་ཏོང་ཏོང་གི་མགོ་བོ་ནོན་ཙམ་དུ་མཇིང་པ་དགུ་བ་དབང་དུ་འདུ། མགོ་བོ་དགྱེ་བ་དང་དགུ་བ་གཉིས་ཀས་སྐྱོན་འབྱུང་བས་གནས་སྐབས་བསལ་ནས་མགོ་བོ་ལྟག་པ་དགྱེད་དགྱེད་བྱས་པས་སེམས་གནས་པ་འདོད་པ་ཡང་ཡོད་དེ། རྟོག་པ་མང་པོ་འཕྲོས་ནས་མ་ཆུན། ཐབས་རྡུགས་ཀྱི་ལས་ཡིན། མིག་སྣ་རྩེར་ཕབ་པ་དང༌། ལྕེ་རྐན་ལ་རང་ཤུགས་ཀྱིས་སྦྱར་ནས་ཆེད་དུ་མ་བྱས་པར་བཞག་པས་ཀྱང༌། རླུང་ཁྱབ་བྱེད་ལ་སོགས་པ་དབུ་མར་སྟོབས་སུ་གྱུར་ནས་དབང་དུ་འདུ། དེས་ཏིང་ངེ་འཛིན་ཁྱད་པར་འཕགས་པ་རྒྱུད་ལ་སྐྱེ།

མདོར་ན་བསམ་གཏན་གྱི་ཡན་ལག་བྱས་པས་རླུང་ལྔ་དབང་དུ་འདུ་བ་ཡིན། ཕྱག་རྒྱ་ཆེན་པོའི་སྒོམ་འདེབས་དུས་སུ་འཁྲུལ་འཁོར་འདི་ལྟར། ལས་དང་པོ་པའམ་ཏིང་འཛིན་བསྒྲུབ་པ་ལུས་ཀྱི་འཁྲུལ་འཁོར་འདི་གལ་ཆེ་གསུངས། ཡང་བླ་མ་རིན་པོ་ཆེའི་ཞལ་ནས། ཐེག་པ་ཆེན་པོ་གསང་སྔགས་ཀྱི་བརྗོད་བྱའི་མཐིལ་རྩ་རླུང་ཐིག་ལེ་གསུམ་ཡིན་ཏེ། དེ་ལ་ང་རང་འདོད་པ་རླུང་གཙོ་བོར་སྨྲ་བ་ཡིན། དེ་ཡང་རླུང་ཞེས་བྱ་བས་ལས་ཀུན་བྱེད། །ཅེས་གསུངས་པས་འཁོར་འདས་ཐམས་ཅད་རླུང་གིས་བསྐྱེད་པའོ། །དེ་ཡང་འཁོར་བའི་རླུང་དང༌། མྱ་ངན་ལས་འདས་པའི་རླུང་གཉིས་ལས་འཁོར་བའི་རླུང་གིས་ཉོན་མོངས་པ་གསུམ་བསྐྱེད། དེ་གསུམ་གྱིས་རླུང་མཁྲིས་བད་ཀན་གསུམ་འབྱུང༌། དེས་གདོན་གསུམ་འཇུག་པས་ཐོག་མར་ཚེ་འདི་ཉིད་ལ་ནད་དང་གནོད་པ་ཐམས་ཅད་འབྱུང༌། ཚེ་ཕྱི་མ་ལ་ངན་སོང་གསུམ་དུ་སྐྱེའོ། །འདས་པའི་རླུང་གིས་དེ་ལས་བཟློག་སྟེ། འདོད་ཆགས་མེད་པས་ཕྱི་ནང་ལ་མ་ཆགས་པས་འཁོར་དང་ལོངས་སྤྱོད་ཕུན་སུམ་ཚོགས་པ་འབྱུང་ལ། ཞེ་སྡང་མེད་པས་བྱམས་པ་སྙིང་རྗེ་བྱང་ཆུབ་ཀྱི་སེམས་གསུམ་དང་ལྡན་པས་རང་གཞན་ཐམས་ཅད་ལ་ཕན་པ་དང་བདེ་བ་དང་དཔག་ཏུ་མེད་པ་འབྱུང་བ་དང༌། གཏི་མུག་མེད་པས་རྟེན་ཅིང་འབྲེལ་པ་འབྱུང་བ་གོ་བས། བསོད་ནམས་དང་ཡེ་ཤེས་ཀྱི་ཚོགས་རྫོགས་ཤིང༌། ཐབས་དང་ཤེས་རབ་གཉིས་མེད་དུ་སྦྱོར་བའོ། །དེས་ན་འཁོར་འདས་ཀྱི་བདེ་སྐྱིད་ཐམས་ཅད་རླུང་ལས་འབྱུང་བ་ཡིན་ནོ། །དེ་ཉམས་སུ་ལེན་ན་ཉོན་མོངས་པ་གང་སྐྱེས་ཀྱང༌། དང་པོ་ལམ་དུ་བཏང་བས། བྱང་ཆུབ་ཀྱི་སེམས་ཀྱི་དབང་དུ་རླུང་འགྱུར། དེ་ནས་ཞེ་སྡང་མེད་པས་དགེ་བ། དེ་ནས་ལྷ་བསྒོམ་པས་ཕྱི་དང་ནང་ལ་ཆགས་པ་དང་བྲལ་བས་འདོད་ཆགས་མེད་པའི་དགེ་བ། དེ་ནས་བླ་མ་དང་ཕྱག་རྒྱ་ཆེན་པོ་བསྒོམ་པས་གཏི་མུག་འདག་སྟེ། སྐྱོན་དེ་གསུམ་དག་ནས་ཡོན་ཏན་རྫོགས་པ་ལ་ཚེགས་མེད་པ་ཡིན་གསུངས། ཡང་རིན་པོ་ཆེའི་ཞལ་ནས། རི་ཁྲོད་ལ་ཕྱིན་ནས་བསྒྲུབ་པ་བྱས་པའི་དུས་སུ།

ཕོངས་པ་དང༌། སྡུག་པ་དང༌། ཡོན་ཏན་སྐྱེ་བའི་བར་ཆད་གསུམ་འོང་སྟེ། དེ་གསུམ་གྱི་རྒྱུ་ནི་སྔོན་མ་བྱིན་པ་བླངས་པ་དང༌། བརྣབ་སེམས་དང༌། སེར་སྣ་ལ་སོགས་པ་བྱས་པས་ཕོངས་པ་ཡིན་པས། དེ་བཅོས་པའི་ཐབས་ལ། ཞེ་ཐག་པ་ནས་དེ་ལྟ་བུའི་ལས་རྣམས་བཤགས། ལམ་དུ་བཏང༌། ལྷ་བསྒོམ་བླ་མ་དམ་པ་བཅོམ་ལྡན་འདས་རིན་ཆེན་འབྱུང་ལྡན་གྱི་ངོ་བོར་མདུན་གྱི་ནམ་མཁའ་ལ་སྤྱན་དྲངས་ལ། དངོས་པོ་ཅི་ཡོད་ཀྱི་མཆོད་པ་དབུལ། ཡན་ལག་བདུན་པ་འབའ་ཞིག་བསྐྱང་ཞིང་འབད་པས་མྱུར་དུ་གེགས་སེལ་འོང༌། གཉིས་པ་ལུས་ཀྱི་ན་ཚ་སེམས་ཀྱི་སྡུག་བསྔལ་སྣ་ཚོགས་བྱུང་ན། དེའི་རྒྱུ་ནི་སྔོན་ཞེ་སྡང་གིས་བསྐྱེད་པའི་ལས་རྣམས་ཡིན་པས། དེ་བཅོས་པ་ནི། སྔར་བྱས་པ་ལ་ཞེ་ཐག་པ་ནས་བཤགས། ལམ་དུ་བཏང༌། ལྷ་བསྒོམ་བླ་མ་དམ་པ་ལ་བཅོམ་ལྡན་འདས་མི་བསྐྱོད་པའི་ངོ་བོ་སྙིང་གི་དཀྱིལ་དུ་བསྒོམ། གནོད་བྱེད་ཀྱི་གཙོ་བྱས་པའི་སེམས་ཅན་ཐམས་ཅད་ལ་བྱམས་པ་བསྒོམ། དེ་སྐྱེས་པ་རང་གི་གེགས་སེལ་བ་ཆོས་ཉིད་ཡིན། དེས་ན་ནང་དུ་བྱམས་པ་སྐྱེས་པས་ཕྱི་རོལ་ཏུ་སྡུག་བསྔལ་སྣ་ཚོགས་སེལ་ནུས་སྙམ་སྟེ། དམྱལ་བ་རང་སྲོག་ཆད་བྱ་བ་གོ་བ་ཡང་དེ་ཡིན། གསུམ་པ་ཇི་ལྟར་བསྒྲུབས་ཀྱང་ཡོན་ཏན་མ་སྐྱེས་ན་བདག་འཛིན་ཆེས་པས་ལན་པ་ཡིན། དང་པོ་ལུས་ངག་ཡིད་གསུམ་ལས་མ་འགྱུར་བས་ལན་པ་ཡིན། དགེ་སློང་ངམ་བྱང་ཆུབ་སེམས་དཔའ། སངས་རྒྱས་ཀྱི་སྐུ་གསུང་ཐུགས་སུ་ཅི་འགྱུར་བྱ། ཐ་ན་རྟོག་དཔྱོད་བཏང་བ་ཚུན་ཆད་ཀྱི་སྒོ་ནས་ཀྱང་བདག་འཛིན་དང་ཅི་བྲལ་བྱས་པས་ཡོན་ཏན་གོང་མ་རྣམས་སུ་སྐྱེའོ་གསུངས། །ཡང་བླ་མ་རིན་པོ་ཆེའི་ཞལ་ནས་སྦྱིན་པ་མང་པོ་བཏང་ཡང་འབྲས་བུ་མ་སྨིན་ན། ཆགས་ཞེན་གྱིས་བཀག་པ་ཡིན་པས་ཆགས་ཞེན་དང་བྲལ་བར་བྱའོ། །དེས་སྔར་གྱི་ཚོགས་བསགས་པ་རྣམས་ཀྱི་འབྲས་བུ་མྱུར་དུ་སྨིན་ནས་འོང། ཡང་ཉོན་མོངས་པ་འདོད་ཆགས་དྲག་པོ་ཞིག་སྐྱེས་པའི་དུས་སུ། སྤོངས་སེམས་བརྟན་པོ་གཞི་གཞག་ཏུ་བྱས་ལ།

དེའི་དུས་ཁོ་ནར་ལམ་དང་མ་བྲལ་བར་ལྷ་དང་བླ་མ་ལ་སོགས་པ་དེ་རང་གི་ཐོག་ཏུ་བསྒོམས་པས་བདེ་བའི་ཏིང་ངེ་འཛིན་ཁྱད་པར་ཅན་ཞིག་དུས་དེར་སྐྱེའོ། །ཡང་ཞེ་སྡང་སྐྱེས་པའི་དུས་སུ་དེ་ལྟར་བསྒོམ་ན་གསལ་བའི་ཏིང་ངེ་འཛིན་སྐྱེ། གཉིད་བྲོ་བའི་དུས་སུ་དེ་ལ་སྤོངས་སེམས་བརྟན་པོས་བསྟེན་ཅིང་བསྒོམ་ན་འོད་གསལ་རང་ཟིན་དུ་འགྲོ་བ་ཡིན་ཏེ། གསང་སྔགས་ཀྱི་ཉོན་མོངས་ལམ་དུ་ཁྱེར་བའི་གོ་བ་ཡང་དེ་ཡིན་གསུངས། །ཡང་རིན་པོ་ཆེའི་ཞལ་ནས། རི་ཁྲོད་ལ་འགྲོ་བའི་དུས་སུ། ཁྱད་གསོད་ཀྱི་བསམ་པས་རི་ལ་ཕྱིན་ན་བསམ་པ་མི་འགྲུབ། འདོད་ཆགས་ཀྱི་བསམ་པས་ཕྱིན་ན་སྡོམ་པ་འཆོར། ཞེ་སྡང་གི་བསམ་པས་ཕྱིན་ན་ཁ་སྨྲས་དང་ཐུག གཏི་མུག་གི་བསམ་པས་ཕྱིན་ན་དགེ་སྦྱོར་མི་འཕེལ། ང་རྒྱལ་ཕྲག་དོག་གི་བསམ་པས་ཕྱིན་ན་བཀུར་པ་མོད། བཟའ་བཏུང་གི་བསམ་པས་ཕྱིན་ན་ལྟོ་གོས་ཀྱིས་འཕོངས། གཞན་དོན་གྱི་བསམ་པས་ཕྱིན་ན་ཕན་བདེ་འབྱུང་ཞིང་དགེ་སྦྱོར་འཕེལ། གྲགས་སྙན་ཐོབ། འགྲོ་བ་ལ་ཕན་ཐོགས་སོ། །ཡང་རྟོག་ངན་གྱིས་ཀུན་ནས་བླངས་ནས་དགེ་སྦྱོར་གྱིས་གནད་དུ་བསྣུན་ན་དངོས་གྲུབ་གོང་དུ་སྡུག་བསྔལ་རེ་རེ་འོང་བས། དགེ་སྦྱོར་སྐྱེས་པ་ཕུལ་ན་བར་ཆད་མི་འབྱུང༌། འགྲོ་དོན་དུ་བསྔོས་ན་འཕྲིན་ལས་སུ་འགྱུར། ལར་རྣལ་འབྱོར་པ་རི་ཁྲོད་ལ་ཕྱིན་པའི་དུས་སུ་དང་པོ་ཉོན་མོངས་པ་བསྐྱེད་ནུས་པ་ཞིག་དགོས་ཏེ་གཏུམ་མོ་སྒོམ་པ་ཡིན། བར་དུ་ཉོན་མོངས་པ་ལམ་དུ་གཏོང་ནུས་པ་ཞིག་དགོས་ཏེ། སུམ་ཆོས་ཀྱིས་གནད་དུ་བསྣུན་པ་ཡིན། ཐ་མར་ཉོན་མོངས་པ་འཕྲིན་ལས་སུ་འགྱུར་བ་ཞིག་དགོས་ཏེ་ལྔ་ལྡན་དང་བསྲེ་བ་ཡིན་གསུངས། ། ཡང་བླ་མ་རིན་པོ་ཆེའི་ཞལ་ནས། མ་རིག་རྣམ་རྟོག་དང་བཅས་པ་འདི་འཁོར་བར་བསྐྱེད་བྱེད་ཀྱི་རྒྱུ་ཡིན། ཉོན་མོངས་པ་ལས་དང་བཅས་པ་གནས་པའི་གཞི་ཡིན། གདམས་ངག་ཉམས་ལེན་དང་བཅས་པ་འཇིག་པའི་རྐྱེན་ཡིན། དད་པ་སྤོང་སེམས་དང་བཅས་པ་མྱ་ངན་ལས་འདའ་བ་བསྐྱེད་པའི་རྒྱུ་ཡིན།

བསླབ་གསུམ་བརྩོན་འགྲུས་དང་བཅས་པ་ནི་གནས་པའི་གཞི་ཡིན། ལོག་ལྟ་ཐེ་ཚོམ་དང་བཅས་པ་ནི་འཇིག་པའི་རྐྱེན་གསུངས། །ཡང་སྒྲུབ་པ་གནད་དུ་བསྣུན་པའི་དུས་སུ་རྐྱེན་ངན་ཐམས་ཅད་སློངས་པ་ཡིན་པས། འདིའི་དུས་སུ་སྔོན་གྱི་ལས་ངན་དགེ་སྦྱོར་གྱིས་སློངས་པ་ཤེས་ན་རྒྱུ་ཤེས་པའི་བླ་མ། རྐྱེན་དེ་སེལ་བར་བྱེད་པའི་ཐབས་ལ་མཁས་པ་ནི་ལམ་ཤེས་པའི་བླ་མ། སྐྱོན་དག་ནས་ཡོན་ཏན་དུ་གྱུར་པ་ནི་འབྲས་བུ་ཤེས་པའི་བླ་མ་ཡིན། །ཡང་དགྲ་བགེགས་ཐམས་ཅད་སློབ་མར་འགྱུར་བའི་གནད་ནི། བྱམས་པ་དང་སྙིང་རྗེ་རྒྱུན་དུ་གོམས་པར་བྱས་ལ། འཕྲད་པའི་དུས་སུ་མྱུར་བར་གནད་དུ་བསྣུན་ཏེ། དགེ་སྦྱོར་ཐམས་ཅད་ཁོའི་དོན་དུ་བྱ་ཞིང༌། རྗེས་བསྔོ་བ་སྨོན་ལམ་ཐམས་ཅད་ཁོས་གཙོ་བྱས་པའི་དོན་དུ་བཏང་བས། དགྲ་བགེགས་རང་གི་སློབ་མའི་ཡོན་བདག་ཏུ་འགྱུར་བ་ཡིན་པས། དགྲ་གཉེན་དུ་ཆོད་པའི་དཔའ་བོ་ཡིན། །བྱ་བ་ཡང་དེ་ལ་ཟེར་བ་ཡིན། ཡང་ལམ་ཉམས་སུ་ལེན་པའི་དུས་སུ། བདེ་བས་བདེ་བ་བསྒྲུབ་པ་དང༌། སྡུག་བསྔལ་གྱིས་བདེ་བ་བསྒྲུབ་པ་གཉིས་ཡིན་ཏེ། དང་པོ་ནི་ཚེ་སྔ་མ་བསོད་ནམས་བསགས་པའི་འབྲས་བུ་འདིར་བསྒྲུབ་པ་མཐུན་རྐྱེན་འཛོམས་པ་ཡིན། གཉིས་པ་ནི་ཚེ་སྔ་མའི་ལས་ངན་གྱི་འབྲས་བུ་འདིར་མཐུན་རྐྱེན་མི་འཛོམས་པས་དཀའ་ཐུབ་བྱེད་པ་ལྟ་བུ་ཡིན་ཏེ། བདེ་བ་ཅན་གྱི་འཇིག་རྟེན་གྱི་ཁམས་སུ་བསྐལ་པ་ལས་ལྷག་པར་ཕ་རོལ་ཏུ་ཕྱིན་པ་དྲུག་ལ་སོགས་པའི་དཀའ་བ་སྤྱད་པ་བས། མི་མཇེད་ཀྱི་འཇིག་རྟེན་འདིར་སྔ་དྲོ་གཅིག་སྤྱད་ན་བསོད་ནམས་ཆེ་བར། ཞིང་འདིར་སྐྱེས་པའི་སེམས་ཅན་རྣམས་ནི། ཉོན་མོངས་ཆེ་ཞིང་དབང་པོ་རྣོ་བས། དེ་འདུལ་བའི་ཆེད་དུ་ཐུབ་པ་ཆེན་པོ་འདིས་གསང་སྔགས་རྡོ་རྗེ་ཐེག་པ་གསུངས་ཏེ། ཞིང་ཁམས་འདི་ནི་ཚེ་གཅིག་ལ་སངས་རྒྱས་པ་ཡོད་པས་ལམ་ཉེ་བ་ཡིན་གསུངས་སོ། །ཡང་ཐིག་ལེ་ལུས་ལ་གནས་པའི་ཡོན་ཏན་ནི། བར་ཆད་ཀྱིས་མི་ཚུགས་པ་དང༌། བསམ་པ་ཐམས་ཅད་འགྲུབ་པ་དང༌།

དགེ་སྦྱོར་འཕེལ་བ་དང༌། ཤི་བའི་དུས་སུ་ཁྲག་ཐམས་ཅད་འོ་མར་འགྱུར་བས་འཇའ་དང་རིང་བསྲེལ་རྣམས་ཀྱང་དེ་ལས་འབྱུང་བས་མ་ཉམས་པ་གལ་ཆེ། གལ་ཏེ་རྨི་ལམ་དུ་གདོན་ལ་སོགས་པས་ཉམས་ནའང་འོག་སྒོ་གཉིས་ཀྱི་བར་དུ་རྗེ་བཙུན་ཁྲོ་བོའི་རྒྱལ་པོ་མཚོན་གང་པ་ཞིག་བསྒོམ་གསུངས་སོ། ། ཡང་རྗེའི་ཞལ་ནས་བུ་ཀུན་དུས་གནད་ཤེས་དགོས་པ་ཡིན། དགེ་སྦྱོར་གང་བྱེད་ཀྱང་རུང་སྟེ། དེ་ལས་ལྡང་བའི་དུས་སུ་ཤིན་ཏུའང་གསལ་བ་ཞིག་གི་ངང་ལ་འཇོག་པ་ཤིན་ཏུ་ཟབ་པ་ཡིན། བདེ་གཤེགས་སྙིང་པོ་ཁམས་རང་བཞིན་གྱིས་རྣམ་པར་དག་པ་ལ་གཤིས་ཀྱི་དགེ་བ་འདི་ཡིན། ཡང་བླ་མ་སྤྱི་བོར་སྒོམ་པ་ལ་དུས་གསུམ་ཡོད་དེ། འབུལ་བ་རྒྱ་ཆེན་པོ་བཞེས་པའི་དུས་དང༌། སྡིག་ཅན་ལ་ཆོས་བཤད་པའི་དུས་དང༌། འཕོ་བའི་དུས་སོ། །དེ་གསུམ་མ་གཏོགས་པ་དུས་ཐམས་ཅད་དུ་སྙིང་གི་ནང་དུ་སྒོམ་པ་ཡིན་ནོ། །དེ་ལ་སྡིག་ཅན་ལ་ཆོས་བཤད་པའམ། ནད་པའི་རིམ་གྲོ་ལ་སོགས་པ་བྱེད་ན། རང་ཡི་དམ་དུ་གསལ་བའི་སྤྱི་བོར་བླ་མ་རི་རབ་ཙམ་ཆེ་བ་ཞིག་བསྒོམ། དེ་འོད་ཟེར་འཕྲོས་བྱུང་བས་རང་ཉིད་གཡོགས་པར་བསམས་ལ་ཆགས་སྡང་མེད་པའི་རྣལ་འབྱོར་གྱིས་བྱས་ན་གྲིབ་མི་འབྱུང། ཡང་བླ་མ་དམ་པ་ལ་མོས་གུས་དང་ཞབས་ཏོག་བྱེད་པ་ལ་བཞུགས་མི་བཞུགས་ཁྱད་མེད་དེ། བཞུགས་པ་ལ་བྱས་ན་ཡིད་ཚིམ་པར་འདུག། རང་གི་འབུལ་བ་ཆུང་ངུ་ཞིག་བྱས་པ་བས་གཞན་གྱི་འབུལ་བ་རྒྱ་ཆེན་པོ་བྱས་པ་ལ་རྗེས་སུ་ཡི་རང་བྱས་པ་བསོད་ནམས་ཆེ་བ་ཡིན། མི་དེས་ཕུལ་བའི་བསོད་ནམས་ཀྱི་འབྲས་བུ་ལ་ལོངས་སྤྱོད་པའི་དུས་སུ། རང་གིས་ཀྱང་དེའི་ལོངས་སྤྱོད་ལ་བདག་ཏུ་བཟུང་ནས་ལོངས་སྤྱད་དུ་ཡོད་པ་ཡིན། ཡང་འདོད་ཆགས་ཤས་ཆེ་བའི་གང་ཟག་གིས་གནོད་པ་བྱས་ཀྱང་གཞན་གྱི་སྙིང་དུ་སྡུག་པ་ཡིན། བསླབ་པ་ཉམས་ན་གཞན་གྱི་སྙིང་དུ་མི་སྡུག་པ་ཡིན། ཞེ་སྡང་ཤས་ཆེ་བ་རྣམས་ཀྱིས་གནོད་པ་མ་བྱས་ཀྱང་སྙིང་དུ་མི་སྡུག་པ་ཡིན། དེའི་རྒྱུ་མཚན་ནི་ཁོའི་ནང་གི་བསམ་པ་གདུག་པ་ཅན་ཞེ་སྡང་གི་སེམས་དེ་ལ་ཐམས་ཅད་སྐྲག་པ་ཡིན།

དེ་ལ་བྱམས་སྙིང་རྗེ་རྒྱུད་ལ་སྐྱེས་ནས་རང་གི་ཀུན་ད་བརྟན་ན་ཀུན་གྱི་སྙིང་དུ་སྡུག་པ་ཡིན། ཡང་རང་གི་དགེ་བ་གཅིག་བསགས་པའི་སྣང་བ་བླ་མ་ཡིན་པས་དེའི་སྟོབས་ཆེ་ཆུང་གི་དབང་གིས་བླ་མ་བཟང་ངན་འབྲིང་གསུམ་དུ་འཕྲད་པ་ཡིན་ཏེ། དེ་བཞིན་གཤེགས་པས་བླ་མ་ཞིང་དག་པར་གསུངས་པའི་རྒྱུ་མཚན་དེ་ཡིན། དེ་ལ་དགོངས་ནས་སློབ་དཔོན་དབྱིག་གཉེན་གྱིས་ཀྱང༌། འཕགས་པ་མ་ཡིན་ཀྱང་ཆོས་སྨྲ་བ་པོ་ཞིང་དག་པར་གསུངས་པ་ཡིན། ཚེ་ལོངས་སྤྱོད་དུ་བསྒྱུར་བ་དང༌། ལོངས་སྤྱོད་ཚེར་བསྒྱུར་བ་ནི། ཞིང་དག་པ་གཅིག་ལ་ལོངས་སྤྱོད་འཕེལ་བའི་དངོས་པོ་ཕུལ་ནས་ཚེ་འཕེལ་བའི་བསྔོ་བ་བྱེད་པ་ཡིན་ལ། ཚེ་འཕེལ་བའི་དགེ་བའི་རྩ་བ་ལ་ལོངས་སྤྱོད་པའི་བསྔོ་བ་བྱེད་པ་ཡིན། །ཡང་རེ་བ་ཆེན་པོ་བྱས་ནས་དགེ་སྦྱོར་བྱས་ན་མི་འཕེལ་བ་ཡིན། དེ་ཡང་རེ་བ་སྲེད་པ་ཡིན་པས། སྲེད་པ་ནི་ཆགས་པ་ཡིན་ཏེ། དེས་དགེ་བ་ཐམས་ཅད་འགོགས་པ་ཡིན། ཡང་ཕན་ཐོགས་པ་ཅི་ཙུག་འདུག་ཀྱང་ཡུལ་བཟང་ཡང་རུང་སྟེ། སེམས་ཕྱིར་ལ་གཏད་ན་སྐྱོན་དཔག་ཏུ་མེད་པ་འབྱུང་བ་ཡིན། སེམས་ནང་དུ་གཏད་པ་ལ་ཡོན་ཏན་དཔག་ཏུ་མེད་པ་འབྱུང་བ་ཡིན། ་ཡང་ཉོན་མོངས་པ་གང་རུང་ཞིག་སྐྱེས་པ་དེར་རང་སོར་བཙིར་གྱིས་བཟུང་ལ་དགེ་སྦྱོར་དུ་བསྒྱུར་ན་མྱུར་དུ་དགེ་སྦྱོར་ལ་བོགས་ཐོན། ལྔ་ལྡན་ལ་སོགས་པ་རིམ་གྱིས་ཉམས་སུ་བླངས་ནས་འཕྲིན་ལས་སུ་འགྱུར། ཡང་རང་གི་སེམས་སྐྱེ་བ་མེད་པར་རྟོགས་པ་ལ་རྡོ་རྗེ་ཟེར། དེའི་ལུས་ལ་རྡོ་རྗེའི་ལུས་ཟེར་བ་ཡིན། ཡང་ན་ཕུང་ཁམས་དང་སྐྱེ་མཆེད་ལྷ་དང་ལྷ་མོར་ཤེས་པ་ལ་རྡོ་རྗེའི་ལུས་ཟེར་བ་ཡིན། གཞན་ལ་ཆོས་སྟོན་པའི་དུས་ན་ཕན་སེམས་ཀྱིས་ཀུན་ནས་བླངས་ན་རང་ཡི་དམ་དུ་བསྒོམ། སློབ་མ་རྣམས་ཀྱང་ཡི་དམ་ལྷར་བསྒོམས་ནས་བཤད་ན། གྲིབ་མི་འབྱུང་ཞིང༌། སློབ་མ་རྣམས་ལ་ཕན་ཐོགས་པ་ཡིན། གཞན་ལ་ཆོས་ཉན་པའི་དུས་སུ་ཡང་སློབ་དཔོན་དེ་སངས་རྒྱས་སུ་བསྒོམས་ནས་མཉན་ན་སངས་རྒྱས་ལ་ཆོས་མཉན་པར་འོང་བ་ཡིན།

ཡང་བར་ཆད་དངོས་གྲུབ་གཉིས་རང་གི་བསམ་པས་བ1$0000033སྒྱུ1$0000035ར་བ་ཡིན་པས། དཔེར་ན་དཔེ་ཀར་ལྟ་བུས་བར་ཆད་བྱེད་པ་ལ། ་བྱམས་སྙིང་རྗེ་བྱང་ཆུབ་ཀྱི་སེམས་ལ་སོགས་པ་བསམ་པ་བཟང་པོ་ཞིག་སྐྱེས་ན། ཁོ་ཆོས་སྐྱོང་དུ་གྱུར་ནས་དངོས་གྲུབ་ཐམས་ཅད་སྟེར་བ་ཡིན། ཡི་དམ་ལྷའི་ཞལ་མཐོང་བའི་དུས་སུ་འདྲེ་ཡིན་སྙམ་ནས་འདྲེར་བཟུང་ན་བར་ཆད་དུ་འགྱུར་བ་ཡིན་ཏེ། དེ་ཐམས་ཅད་རང་གི་བསམ་པའི་རྟེན་འབྲེལ་ཡིན། ཕྱི་རོལ་ཏུ་ལྷ་འདྲེ་གཉིས་མེད། ཡང་སའི་སྙིང་པོ་འཁོར་ལོ་བཅུ་པ་ནས། རྩ་བ་བཞི་ཉམས་ཀྱང་དགེ་སློང་གི་འདུ་ཤེས་དང་མ་བྲལ་ན། སྡོམ་པ་དང་ལྡན་པར་རིག་པར་བྱའོ། །དགེ་སློང་གི་འདུ་ཤེས་དང་བྲལ་ན་རྩ་བ་མ་ཉམས་ཀྱང་སྡོམ་པ་དང་མི་ལྡན་པར་རིག་པར་བྱའོ། །དེ་ཅི་ཡི་ཕྱིར་ཞེ་ན། སྡོམ་པ་ནི་བསམ་པ་ལ་རག་ལས་པའི་ཕྱིར་རོ། །ཞེས་གསུངས། ཡང་གསང་སྔགས་དངོས་གྲུབ་ཉམས་སུ་ལེན་པའི་དུས་ནི། ཆགས་སྡང་དང་ན་ཚ་དྲག་པོ་བྱུང་བའི་དུས་སུ། ཆོས་བཅུ་གསུམ་གྱིས་ཉམས་སུ་ལེན་པ་འདི་ཡིན། ཡང་རྟོགས་པ་མེད་ཀྱང་རི་ཁྲོད་དུ་བསྡད་ན་རྒྱལ་བ་སྲས་དང་བཅས་པ་རྣམས་ཀྱིས་བྱིན་གྱིས་རློབ་པ་ཡིན། ཡང་བསྐྱེད་རིམ་གསལ་བར་བསྒོམས་ནས་ཁ་ཟས་ཀྱི་རྣལ་འབྱོར་དང་ལྡན་པར་བྱས་ན་ཕྱི་དྲོའི་ཁ་ཟས་ཡིན་ཡང་བསོད་ནམས་ཆེ་བས། དེ་ལ་འགྱོད་པས་བཤགས་པ་བྱེད་མི་རུང༌། ཡང་རང་གི་བླ་མ་ལ་མོས་གུས་དང་ཞབས་ཏོག་ལ་སོགས་པ་ཇི་ལྟར་བྱས་པ་བཞིན་དུ་རང་གི་འཁོར་གྱིས་ཀྱང་བྱེད་པར་འགྱུར་བ་ཡིན་པས། ཁྱེད་ཀྱིས་བླ་མའི་ཕྱོགས་སུ་འབད་པ་ཆེན་པོ་གྱིས་གསུངས། ། ཡང་རྗེ་རིན་པོ་ཆེ་དང༌། ང་འབུ་ཀུན་གྱི་བསོད་ནམས་ཁྱེད་ཀྱི་དོན་དུ་བྱས་པས། ཁྱེད་རང་གིས་སྒོམ་པ་དང་བཤད་པས་ཆོག ལུང་བླང་མི་དགོས། ཡང་ཉེས་ལྟུང་འདག་པའི་ཐབས་ནི། ཉེས་པ་ཐམས་ཅད་ཞེ་ཐག་པ་ནས་བཤགས། ཕྱིན་ཆད་མི་བྱེད་པའི་དམ་བཅའ་བྱ། རྗེས་ལ་བཤགས་པ་བྱས་པས་སྡིག་པ་དག་པའི་ངེས་ཤེས་བསྐྱེད།

དེ་ལྟར་མ་བྱས་ན་བག་ཆགས་ཀྱི་དུམ་བུ་ལུས་པས་རྐྱེན་དང་འཕྲད་པའི་དུས་སུ་ལྡང་བ་ཡིན། ཡང་ཆོས་ཐམས་ཅད་དངོས་པོར་བཟུང་ན་རྨི་ལམ་གྱིས་ཀྱང་ལས་གསོག་ལ། ཆོས་ཐམས་ཅད་བྱས་པར་ཤེས་ན་ཉིན་པར་གྱི་ལས་ཀྱང་རང་རྒྱུད་པར་མི་སྨིན། ཡང་ཚུལ་ཁྲིམས་དག་ཅིང་རྟོགས་པ་དང་ལྡན་པ་ཡང་བསོད་ནམས་ཤིན་ཏུ་ཆུང་ན་རྒྱུ་ལ་བདག་འཛིན་ནམ་སེར་སྣ་ཡོད་པའི་རྟགས་ཡིན། སེར་སྣ་མེད་ན་སྔོན་ལས་ཡིན། ཡང་ལྷ་འདྲེ་ཕན་གནོད་མེད་པར་རྨི་ལམ་རྣོ་བ་ཀུན་ད་བརྟན་པའི་རྟགས་ཡིན། ཡང་རོ་གཅིག་གི་དུས་སུ་རང་གི་དགེ་སྦྱོར་གྱི་འཛིན་པའི་ཞེན་པ་དེ་སྤང་བྱ་ཡིན། ཡང་བསམ་པ་དག་པའི་ལས་རྣམས་ནི་མི་འདོད་ཀྱང་མི་འབྱུང་ལ། བསམ་པ་མ་དག་པའི་ལས་ཀྱི་འབྲས་བུ་མི་འདོད་ཀྱང་འབྱུང་ངོ༌། །ཡང་འདོད་ཡོན་ཐམས་ཅད་གྲོགས་སུ་འགྲོ་ན་བསྟེན་ཀྱང་དངོས་གྲུབ་ཡིན་ལ། གྲོགས་སུ་མི་འགྲོ་ན་བདུད་རྩི་ཡིན་ཡང་དགོས་པ་མེད་པ་ཡིན་གསུངས་སོ། །ཡང་བླ་མ་རིན་པོ་ཆེའི་ཞལ་ནས། ནད་དང་གནོད་པ་གང་ཡིན་ཡང༌། གེགས་སེལ་དང་བོགས་འདོན་འདི་ལས་ཟབ་པ་མེད། ལམ་དུ་བཏང་སེམས་བསྐྱེད། ཡི་དམ་བསྒོམ་བླ་མ་བསྒོམ། དེ་ནས་ནད་དེ་ཉིད་ཆོས་ཉིད་ཀྱི་བླ་མ་དམ་པ་ཡིན་པར་ཞེ་ཐག་པ་ནས་བསྐྱེད་ལ། དེ་ཉིད་ངང་ལས་མ་ཡེངས་པར་བཞག་པས་དེ་རང་ལ་མ་ཡེངས་པར་ཡུན་བསྲིངས་ནས་བསྒོམས་པས་ཁོ་རང་ཉིད་མ་མཐོང་ནས་ཟང་ཟིང་སྣ་ཚོགས་པ་འོང་སྟེ། སྐད་ཅིག་ཀྱང་ཡེངས་ཐབས་མེད། སེམས་བསྐྱེད་པ་དང༌། བླ་མ་དང༌། ལྷ་དང༌། གང་ལ་ཡང་གསལ་མི་གདབ། དེ་རང་ལ་མ་ཡེངས་པར་རྒྱུན་བསྲིངས་པས་ནད་སོས་བོགས་ཐོན། སྤྲུལ་པར་བླ་མ་བསྒོམ། མི་རྟོག་པ་ཡིན། དུག་གམ་ཁ་ཟས་མ་ཞུ་བ་ལ། སྤྲུལ་པར་བླ་མ་ཤིན་ཏུ་གསལ་བ་བསྒོམས་པས། ནད་རྩ་མིག་ན་ཡོད་པ་ཐམས་ཅད་ཕོ་བར་འདུས་པ་རྣམས། 1$0000033སྐྱུ1$0000035གས་སམ་བཤལ་ལམ་སྒྲེགས་པ་ལ་སོགས་པ་ཐོན་ནས་འགྲོའོ། །དུག་གསོ་བ་ལའང་འདི་ལས་ཟབ་པ་མེད་དོ། །ཡང་རྩ་གསུམ་པོ་ངོ་སྤྲད་ན་མཆན་འོག་ཡན་ཆད་མི་བདེ་ཕྱོགས།

ལྟེ་བ་མན་ཆད་བདེ་ཕྱོགས་བར་དེར་དབུ་མ་ཡིན། གཡས་ཞེ་སྡང་ཏིང་ངེ་འཛིན་གསལ། གཡོན་ཆགས་པ་བདེ་བ། ནད་ཁྲག་མཁྲིས། དབུ་མ་གཏི་མུག མི་རྟོག་པ་ནད་མཛེ། ས་བདག་ཀླུ་ནད་ཕྲན་ཚེགས་ལ་དམིགས་པ་བྱ། ནར་སོང་ན་གློད། ལམ་དུ་བཏང་ལ་བཞག མར་དམིགས་པ་ལ་ཕྱོགས་མེད་དེ། ཡིད་གང་ལ་འཇུག་པའོ། །རིན་པོ་ཆེས་ལག་པ་འཁུམས་པ་ལ་ན་སར་ཤིང་བཅིངས་པ་དང༌། ཨོག་མ་ན་བ་ལ་མགུལ་དུ་ཨ་རུ་ར་བཏགས་པ་དང༌། དམུ་ཆུ་བྱུང་བ་ལ་ཕོ་མཚན་ལ་རྡོ་བཏགས་པ་དང༌། འཕོངས་སུ་མེ་ཏོག་བཅུག་པ་དང༌། མདུན་དུ་རྡེའུ་དང་ཤིང་བུ་ལ་སོགས་པ་ལ་སེམས་གཏོད་དུ་བཅུག་པས་སོས་སོ། །རིན་པོ་ཆེའི་ཞལ་ནས། མི་དང་མི་མ་ཡིན་པ་བྱམས་སྙིང་རྗེས་དབང་དུ་བྱེད་པ་ཡིན། བླ་མ་དང་དཀོན་མཆོག་གསུམ་མོས་གུས་ཀྱིས་དབང་དུ་བྱེད་པ་ཡིན། ཆོས་བསྟན་པ་ཀུན་ཀྱང་མོས་གུས་ཀྱིས་གོ་ནས་འོང་གསུངས་སོ། །རང་ཉིད་མི་གཞན་གྱིས་དབང་བྱས་པར་སོང་ན། ཁོའི་རྩ་བའི་བླ་མ་ཤེས་པར་བྱས་ལ་དེ་རང་ཉིད་ལ་བསྟིམ་ཞིང་བསྒོམས་པས། ཁོའི་འཕྲིན་ལས་ཕྱིར་ལོག་ནས་ཁོ་རང་ཉིད་ཀྱི་དབང་དུ་འདུ་བ་ཡིན་གསུངས་སོ། །ཟབ་བོ། །ཡང་ནད་གསོ་བ་ལ་རབ་འབྲིང་གསུམ། རབ་ཞིང་བླ་མའམ། ལྷའམ། སེམས་བཟང་པོས་བླངས་ནས་བསྒོམ་ན། དངོས་སུ་ནད་སོས། རྒྱུད་ནས་ཐར་པ་དང་ཐམས་ཅད་མཁྱེན་པའི་རྒྱུར་འགྱུར། འབྲིང་ནི་ཞིང་དང་བསམ་པ་ལུང་དུ་བསྟན། དམིགས་པས་ནད་སོས་པ་ཙམ་འོང༌། ཐ་མ་ཉོན་མོངས་པ་ཚེ་འདིའི་བསམ་པས་ཀུན་ནས་བསླངས་ནས། དངོས་པོ་རྡོ་ལ་སོགས་པའམ་ཉོན་མོངས་པ་ཅན་གྱི་ཞིང་བསྒོམས་པས། ནད་སོས་ཀྱང་ཕྱི་ནས་མི་བདེ་བའི་རྒྱུར་སོང་ནས། འདི་ཕྱི་གཉིས་ལ་ངན་པར་འགྲོ། ཤ་རོ་བྱུང་ན་དེར་རླུང་མི་གནས་པས་གནས་གཞན་དུ་རླུང་ཞུགས་པས་སྐྲངས་པ་ལྟ་བུ་འབྱུང་སྟེ། དེ་ལ་འདྲེར་བཟུང་ནས་དྲག་སྔགས་བཟླས་པས་མི་ཕན་ཏེ། ཤ་རོའི་གཏིང་ཁོ་ནར་དམིགས་པ་བྱས་པས་དེར་རླུང་སེམས་ཟིན་ནས་ཤ་སོན་པོར་འགྲོ། གྲོང་འཇུག་བྱེད་པ་དང་དེ་ཀུན་ཡང་ཆ་མཐུན་པར་འོང་བར་འདུག

ཕྱི་ངོས་ཀྱི་དངོས་པོ་གང་ཡང་རུང་བ་ཞིག་ལ་སེམས་གཏད་ན་ནད་དེ་ལ་འཕོས་ནས་འགྲོ། དེ་ལ་དྲག་ན་ཡང་འགོ་བར་འདུག དངོས་པོ་ཞིག་ལ་སེམས་བཟུང་ནས་དེ་གཞན་གྱིས་བཅག་པའམ། གནོད་པ་བྱས་ན་རང་ལ་གནོད་པ་འབྱུང༌། སྔོན་བུ་མོ་ཞིག་སྐྱེས་པ་མཚར་བ་ཞིག་མཐོང་བས་མོའི་སེམས་ཁོ་ལ་ཟིན་ནས། དེའི་དུས་སུ་མོས་འོ་མ་ལུད་ནས་ཐབ་ཤོར་བས་ཁོ་ལ་མཛེ་བྱུང། དེས་ན་སྣང་བ་རང་སེམས་ཡིན་པས་གྲིབ་དང་བྱིན་རླབས་དང་འཕོ་བ་དང་གྲོང་འཇུག་དང་ནད་འདོན་དང་རྟེན་འབྲེལ་ཐམས་ཅད་འདིས་གོ་དགོས། རྟེན་འབྲེལ་བཅུ་གཉིས་ཚེ་གསུམ་དུམ་བུ་གསུམ་དུ་ཡང་དེ་ལ་བརྩི་བ་ཡིན། རྟོག་གཉིས་ཅིག་ཅར་དུ་མི་འཇུག་པས་བསམ་པ་གང་སྐྱེས་པ་དེའི་ལུས་སུ་འགྲོ་བས། ལུས་རྣམ་པར་བཞག་པ་ཡིན། སློབ་དཔོན་ན་ག་བོ་དྷི་ནི། གནོད་སྦྱིན་ཕོ་མོའི་གཏམ་རྣམས་ཀྱིས་འཁོར་ལ་བར་ཆད་སྣ་ཚོགས་གཏོང༌། དངོས་གྲུབ་བར་ཆད་རང་དབང་ཆེ། རིན་པོ་ཆེ་ཉིད་ལ་མནལ་ཤིན་ཏུ་བྲོ་བ་ལ། ཡར་གསེངས་ནས་དགེ་སྦྱོར་མཛད་ཙ་ན། སྦྲུལ་ཞིག་བྱུང་ནས་སྐུ་སྐེད་ལ་འཁྲིལ་ནས་འདུག་པ་ལ། བྱམས་སྙིང་རྗེ་མ་བཅོས་པ་ཞིག་སྐྱེས་པ་དང༌། ཁོ་རང་གྲོལ་ལ་སོང། ཡང་སྔར་གྱི་སར་སིང་གིས་ཉམས་སུ་བླངས་པའི་དུས་སུ་འཇིགས་པའི་གཟུགས་སམ་སྒྲ་དྲག་པོའམ། ཤིན་ཏུ་འཇིགས་འུབས་བྱུང་བས་དང་པོ་ཁམས་ངན་པས་དྲན་པ་མེད་ནས་འགྲོ། དེའི་རྗེས་ཁོ་ན་ལ་བསམ་པ་རྗེད་པ་དང༌། སྔར་གྱི་དགེ་སྦྱོར་ལ་ཉམས་སུ་ལེན་རྒྱུ་གང་ཡིན་པ་དེ་རང་ལ་དྲན་པ་མ་ཡེངས་པར་བསྒོམས་པ་དང་བག་གྲོ་འུར་གྱིས་འགྲོ་སྟེ། ཁོ་དབང་དུ་འདུས་པ་ཡིན། ཆོས་སྐྱོང་དུ་འོང་བ་ཡིན། དེའི་དུས་སུ་ཡོན་ཏན་མངོན་པ་སྣ་ཚོགས་པ་འོང་སྟེ། དེ་བས་ཀྱང་འདི་ལྟ་བུ་ཉམས་སུ་བླང་སྙམ་ནས་ཆོས་སྔ་མ་དེ་བཞག་ནས། གཞན་ཞིག་ཉམས་སུ་བླངས་ན། ཡོན་ཏན་དེ་རྣམས་མེད་པར་འགྲོ་བས། དེ་རང་ཁོ་ན་ལ་ཨ་ནན་ཏ་བྱེད་པ་གལ་ཆེ། བྱམས་སྙིང་རྗེ་སྔོན་དུ་འགྲོ་བ་གལ་ཆེ། ཡང་ཟས་འདུ་བར་འདོད་ན་དེ་ལ་ཞེན་པ་སྤང་ཞིང་ཁ་ཟས་ཀྱི་རྣལ་འབྱོར་བྱའོ། །གོས་འདུ་བར་འདོད་ན་རང་གིས་ཅི་བྱས་པ་དེ་བླ་མའམ་གྲོགས་གོང་མ་རྣམས་ལ་གོན་པའམ་གདན་དུ་འབུལ།

དེ་ནས་ཕྱག་དར་ཁྲོད་དུ་གྱུར་པ་དེ་ལོངས་སྤྱོད། ནོར་འདུ་བར་འདོད་ན་རྫས་ཅི་འབྱོར་པ་བླ་མ་ལ་ཚོགས་བསག་གོ། །འཁོར་འདུ་བར་འདོད་ན་འཁོར་ལ་ཞེ་འདོད་མེད་པས་བྱམས་པར་བྱེད། ཕྱོགས་ག་ནས་ཁོ་ལ་ཅི་ཕན་བྱ། ནོར་དང་ཟས་དང་ཆོས་ལ་སོགས་པ་ཅི་འདོད་སྦྱིན། བག་ཙམ་ཚུན་ཆད་ལ་ཡང་ཁྱད་དུ་མི་བསད་ཅིང་ཞེན་པ་སྤང་ངོ༌། །དེ་ལྟར་བྱས་ན་ཐམས་ཅད་འབྱུང། ཡང་ཇོ་བོ་རྗེ་ལྷ་གཅིག་གི་ནད་གསོ་བའི་མན་ངག་ལ། ཕྱི་རོལ་གྱི་དངོས་པོ་གང་ཡང་རུང་བ་ཞིག་ལ་རིག་པ་བཅུག་ནས་ལུས་སེམས་བྲལ་བས་ནད་ལས་གྲོལ། དཔལ་རྒ་ལོའི་སྙིང་རླུང་གི་དམིགས་པ་ནི། སྙིང་གི་དཀྱིལ་དུ་གླང་པོ་ཆེ་བཞི་མཇུག་མ་སྤྲད་ནས། ཁ་ཕྱོགས་བཞིར་བལྟ་བར་བསམ། དེའི་སྟེང་དུ་བཅོམ་ལྡན་འདས་མི་བསྐྱོད་པ་སྐུ་རེག་ཞབས་རྗེན་ཞིག་བསྒོམ། སྐྱོན་དེ་ལས་གྲོལ་བ་སངས་རྒྱས་དེའི་སྔོན་གྱི་སྨོན་ལམ་ཡིན། མཁར་ལན་བྱེད་པའི་དུས་སུ། རྡོའམ་ཤིང་གཉན་པོ་གཅོད་དམ་ས་རྐོ་དགོས་ན་ས་བདག་གཉན་པོ་སྤོ་བ་ནི། བག་ཟན་ལ་གླང་ངམ། སྦྲུལ་ལམ་སྦལ་པ་ལ་སོགས་པ་ཁོའི་གཟུགས་བྱས་ལ། རང་ཡི་དམ་བསྒོམ་གཟུགས་དེ་གང་ཡིན་པར་བསམས་ལ། ཁོ་གནས་ས་དེ་ལ་ཕུ་སེར་པོ་ཞིག་བསམས་ལ། རང་གི་ཐུགས་ཀའི་ས་བོན་དང༌། གཟུགས་དེའི་ཕུ་གཉིས་ལས་འོད་འཕྲོས་པས་ཁོ་གནས་སའི་ཕུ་དེ་ལ་ཕོག་པས། ཛཿཧཱུྃ་བཾ་ཧོཿ། དགུག་གཞུག་བྱས་པས་དགྱེས་པར་བསམ་པར་བྱའོ། །ཁོ་སྤོས་ལ་བྲག་གམ་ཤིང་ལ་གཉེར་གཏོད་བྱས་ལ། དེར་རིན་པོ་ཆེའི་གཞལ་ཡས་ཁང་གི་ནང་དུ། ཁོ་རང་ཇི་ལྟར་འདོད་པས་ལོངས་སྤྱོད་ཡོད་པར་བསམས་ལ། ཁོ་ལ་ཀླུ་སྨན་གཏོར་མ་ལ་སོགས་པས་མཆོད་ཅིང་བདེན་པ་བདར་མི་ལ་གཏམ་པ་བཞིན་དུ་ཞུ་བ་གསོལ་བ་དང༌། གཟུགས་དང་གཏོར་མ་རྩི་སྨན་ལ་སོགས་པའི་རྫས་རྣམས་སྤོངས་ས་དེར་བསྐྱལ་ལོ། །ཤིང་གི་ཡལ་ག་བཅད་ལ་སྤོངས་ས་དེར་བསྐྱལ་ལོ། །ཡང་འདོད་ཆགས་ཀྱི་རྟོག་པ་ཞིག་སྐྱེས་ནས་དེས་མཚམས་སྦྱར་ནས་ལྷ་བསྒོམ་ན་ལྷ་དེ་བསེན་མོར་འགྱུར།

དེ་བཞིན་དུ་ཞེ་སྡང་གིས་རྒྱལ་འགོང༌། གཏི་མུག་གིས་ཀླུ་གདོན་དུ་སྦྱོར་ཏེ་འབྲས་བུ་སྡུག་བསྔལ་སྣ་ཚོགས་པ་བསྐྱེད་དོ། །དེ་བཞིན་དུ་སྒོམ་གང་ཉམས་སུ་བླངས་ཀྱང་དེ་དང་འགྲེའོ། །བྱང་ཆུབ་ཀྱི་སེམས་ཀྱི་མཚམས་སྦྱར་ཏེ་གནས་སྐབས་མཐར་ཐུག་གི་བདེ་བའི་རྒྱུར་འགྲོ། གསང་སྔགས་ལྟར་འདོད་ཆགས་དྲག་པོ་སྐྱེས་པ་དེ་ལ་སྤོངས་སེམས་དྲག་པོ་བསྟེན་ལ། དེ་ནས་བྱང་ཆུབ་ཀྱི་སེམས་ཀྱི་ལམ་དུ་བཏང་ལ། དེ་ཁོའི་ཐོག་ཏུ་བསྐྱེད་རྫོགས་གང་བསྒོམ་ཡང་ཏིང་ངེ་འཛིན་ཁྱད་པར་དུ་འཕགས་པ་སྐྱེ་བས་དེའི་དུས་ཁོ་ནར་བསྒོམ་པ་གལ་ཆེ། ཞེ་སྡང་གི་དུས་གསལ་བ། གཉིད་བྲོ་བའི་དུས་འོད་གསལ་རང་དུ་འགྲོ་བས་དེས་ན་སོ་སོ་ཐར་པའི་སྡོམ་པ། བྱང་ཆུབ་སེམས་དཔའི་བསླབ་པ། གསང་སྔགས་ཀྱི་རྟེན་དུ་དགོས་པའི་གོ་བ་ཡང་དེ་ཡིན། སྨོན་ལམ་གྱི་གོ་བ། དགེ་བའི་རྩ་བ་ཅི། ངག་ཏུ་སྨོན་པའི་འདུན་པ་དེ་ལམ་ཡིན། ལམ་དེར་དགེ་བའི་རྩ་བ་ཐམས་ཅད་ཞུགས་ནས་འགྲོ་ཞིང་འབྲས་བུ་ཐོབ་པ་ཡིན། ཡང་གསང་སྔགས་ཐམས་ཅད་ནས་ཤི་བའི་དུས་རང་བཞིན་བརྒྱད་ཅུའི་རྟོག་པ་ལུས་སེམས་སྣང་བ་གསུམ་ལ་འགགས་ནས། བར་དོའི་འོད་གསལ་ཆོས་སྐུ་གསུམ་མངོན་དུ་བྱེད་པར་གསུངས་པ་དེ། ད་ལྟའི་དུས་སུ་འོད་གསལ་ངོས་ཟིན་པ་དང༌། འཕོ་བ་བྱས་པ་དང་གཉིས་འཛོམས་པ་ཞིག་ལ་དེ་ལྟར་འོང་སྟེ། གསང་སྔགས་པ་གཞན་ཐམས་ཅད་ལ་འདིའི་གོ་བ་མེད། སེམས་ངོ་ཤེས་པས་འཕོ་བ་བྱས་མ་བྱས་ཁྱད་ཅི་ཡོད་ཞུས་པས། བླ་མ་ལ་འཕོས་པས་བླ་མ་དང་གཅིག་ཏུ་གྱུར་པས། ཤེས་བྱའི་སྒྲིབ་པ་སྤོང་བ་ཡིན། སེམས་ངོ་ཤེས་ཤིང་རྟོགས་པ་ཡོད་ཀྱང༌། འཕོ་བ་མེད་ན་ཤེས་བྱའི་སྒྲིབ་པ་སྤོང་མི་ནུས་ཏེ། ཞི་བ་མྱ་ངན་ལས་འདས་པ་ཡིན་མོད། ཡང་བྱང་ཆུབ་མཆོག་ཏུ་སེམས་བསྐྱེད་པའི་དུས་སུ། ལ་ལ་དེའི་བཙུན་མོར་འོང༌། ལ་ལ་འཁོར། ལ་ལ་བདུད་ལ་སོགས་སྨོན་ལམ་བཏབ་པའམ། དེ་ཐམས་ཅད་ཀྱིས་དུས་ཐམས་ཅད་དུ་དེའི་སྤྱོད་པའི་གྲོགས་སུ་གྱུར་ནས།

དེ་སངས་རྒྱས་པའི་དུས་སུ་དེ་ཐམས་ཅད་ཀྱང་སངས་རྒྱས་པའམ། འབྲས་བུ་འཐོབ་པ་ཡིན། དེས་ན་ལམ་འབྲས་བུ་འཁོར་ཚོམ་བུ་གཅིག་དང་བཅས་ནས་སངས་རྒྱས་པར་གསུངས་པ་དེ་ཡིན། ཡང་ཁེ་གྲགས་ཀྱི་བསམ་པས་ཀུན་ནས་བླངས་ཤིང་སངས་རྒྱས་གཅིག་དང་བསམ་པ་བསྲེས་པས། དེ་དང་ཐུགས་གཉིས་སུ་མེད་པར་རྟོགས་ནས་ལྷ་མ་ཡིན་དུ་སྐྱེས་ནས་ལྷ་མ་ཡིན་གྱི་དོན་བྱེད་པ་གཅིག་ཏུ་འོང༌། དེ་བཞིན་དུ་འགྲོ་བ་གཞན་ཡང་སོ་སོའི་རྒྱུ་དེས་བསྐྱེད་ནས། དེ་དེའི་དོན་བྱེད་པ་ཡིན། ཐབས་དེས་དག་པའི་ས་ཐོབ་པ་རྣམས་ལྷ་ཀླུ་ལ་སོགས་པ་སྣ་ཚོགས་སུ་སྐྱེ་བ་ལེན་པ་ཡིན་གསུངས། ། །།ཡང་བླ་མ་རིན་པོ་ཆེའི་ཞལ་ནས། རྣལ་འབྱོར་པས་གདུག་པ་འདུལ་བ་དང༌། དམིགས་པས་ཁམས་གསོ་བ་དང༌། ཚོགས་དཔོན་གྱིས་ཚོགས་པ་སྐྱོང་པ་གསུམ་དགོས། དེ་ལ་རྣལ་འབྱོར་པས་གདུག་པ་འདུལ་བ་འདི་ལ་ཕྱི་ནང་གསང་བ་གསུམ་ལ་བློ་ངེས་པས། རྟེན་འབྲེལ་ལྔ་མངོན་དུ་གྱུར་པ་ཞིག་དགོས། གནས་དུར་ཁྲོད་དམ་རི་ཁྲོད་ཀྱི་དགོན་པར་སྡོད་པའི་དུས་སུ། མི་རྒོད་ཆས་སུ་ཞུགས། གནས་བརྟན་དམ་ལ་གདགས། རྡོ་རྗེའི་གོ་བསྐོན། ཕ་ཡུལ་བཟུང་ཉེས་པ་སྤང༌། རྐ་འགོར་ཆུ་ཐིགས་གཅིག་འཐུང་ན་ཁར་ཐལ་བ་གདབ། མཚང་ཡུལ་ནས་གདོན། ཅི་བྱས་ཀྱང་མི་མགུ་ཞིང་བསྟན་པའི་དགྲར་གྱུར་ན་མགོ་རྟིང་བཟློག དགོས་འདོད་ཆར་དུ་དབབ། དེ་རྣམས་གང་བྱེད་ཀྱང་སྲོག་གི་གནད་ནས་འཛིན་དགོས་པ་ཡིན། མི་རྒོད་ཀྱི་སྲོག་ཞེ་སྡང་གིས་བསྐྱེད་པའི་ཆོས་བརྒྱད། རྐ་འགོར་ཆུ་ཐིགས་གཅིག་འཐུང་བའི་སྲོག་ང་རྒྱལ་གྱིས་བསྐྱེད་པ། དམ་པ་ནང་རྒྱས་ཀྱི་སྲོག་ཞེ་སྡང་གིས་བསྐྱེད་པའི་འབྱུང་བཞི། མཚང་ཡུལ་ནས་འདོན་ཅིང་སྐྱོན་ཅན་མཐར་དབྱུང་བའི་སྲོག རྐུ་བྱི་འདམ་གསུམ་བྱེད་པའི་གྲོགས་པོ། མགོ་རྟིང་བཟློག་པའི་སྲོག ཞེ་སྡང་གིས་བསྐྱེད་པའི་སྲོག་སྙིང་རྗེ། དགོས་འདོད་ཆར་དུ་དབབ་པའི་སྲོག་ཞིང་བསམ་དངོས་པོ་གསུམ་གྱི་རྟེན་འབྲེལ་ལོ། །དེ་རྣམས་གང་བྱེད་ཀྱང་རྣལ་འབྱོར་པས་ལམ་དུ་བཏང་ལ་ཤེས་པ་ལྔ་ལྡན་གནད་བཟུང་བ་དང༌།

དངོས་གཞི་རང་ཧེ་རུ་ཀར་གསལ་བའི་ངང་ནས། བླ་མ་དང་དཀོན་མཆོག་ལ་གསོལ་བ་གདབ། གང་ཡིན་གྱི་སྲོག་ལ་དམིགས་པ་སྒོམ། རང་དེའི་གཟུགས་སུ་གྱུར་པའི་དུས་སུ་ཡི་དམ་ལྷར་བསྒོམ། དངོས་གཞི་གནད་ལ་བཏང༌། རྗེས་བྱང་ཆུབ་ཀྱི་སེམས་གསུམ་གྱིས་ཁྲུས་བྱ། ཡང་གཉིས་པ་ལུགས་འདི་བཞིན་དུ་བྱས་ཏེ། མི་རྒོད་ཆས་སུ་ཞུགས་པ་ནི། རི་ཁྲོད་ཀྱི་དགོན་པར་སྡོད་པའི་དུས་སུ་རང་དབང་མེད་པར། ཞེ་སྡང་དྲག་པོ་སྐྱེས་པའི་དུས་སུ་སྦྱོར་བ་ལམ་དུ་བཏང༌། ཚད་མེད་པའི་བྱམས་པ་བསྒོམ། དེའི་རྗེས་ལ་ཡི་དམ་གྱི་ལྷ་བླ་མའི་མོས་གུས་བྱ། རྗེས་གནད་ལ་བཏང་བས་དང་པོ་གཞི་བདག་དབང་དུ་འདུ། དེ་ལ་དཀར་ནག་གཉིས། དཀར་པོ་དབང་དུ་འདུས་ན་ལུག་རྫི་ལྟ་བུས་བསྙེན་བཀུར་བྱེད། རང་གི་ལུས་ལ་ཤ་བཀྲ་འོང༌། ནག་པོ་འདུས་ན་ཁྱི་ར་བའམ་ཡུལ་དེའི་མི་རྒོད་དམ། ངན་པའི་རིགས་ཀྱིས་བསྙེན་བཀུར་བྱེད། དེ་ཡང་རིགས་ནི་གསུམ་དུ་ཡོད། རྫས་དང་གནས་དང་ཡུལ་ལའོ། །དབང་དུ་འདུས་པའི་ཡོན་ཏན་གསུམ། །རྫས་ལ་གནད་དུ་སོང་གྱུར་ན། །ལོངས་སྤྱོད་ཕུན་སུམ་ཚོགས་པ་འབྱུང༌། །གནས་ནི་རྡོ་རྗེའི་གདན་དུ་འགྱུར། །ཞེ་སྡང་རིགས་རྣམས་འཁོར་དུ་འོང༌། །གནད་དུ་མ་སོང་སྐྱོན་གསུམ་ནི། །རྫས་ཀྱི་དངོས་པོ་གང་ཡིན་དེ། །ཆག་འབོ་ཡང་ན་རྐུན་མས་འཁྱེར། །རང་ལ་མི་ཕན་ཞེ་སྡང་བསྐྱེད། །གནས་ཀྱི་དངོས་པོ་གང་ཡིན་དེས། །སྡོད་པར་མི་འོང་འཕོ་སྐྱས་བྱེད། །ཡུལ་གྱི་དངོས་པོ་ཞེ་སྡང་ཅན། །རྣལ་འབྱོར་པ་ལ་བར་དུ་གཅོད། །དེ་འདྲའི་སྐྱོན་ཅན་ངོས་བཟུང་ལ། །སྦྱོར་བ་ལམ་དུ་བཏང་བར་བྱ། །དངོས་གཞི་བྱམས་པའི་གནད་ལ་དྲིལ། །མཇུག་སྡུད་མ་ཡེངས་ཅིག་ཤོས་གནད། །དྲིལ་ནས་བསྒོམ་པ་གནད་ཡིན་ནོ། །དོན་དེ་གནད་དུ་སོང་བའི་འབྲས། །ཡུལ་དང་ཡུལ་ཅན་གཉིས་མེད་པར། །སྟོང་པར་བཅོམ་ལྡན་འདས་ཀྱིས་གསུངས། མི་རྒོད་ཆས་སུ་ཞུགས་པའི་མན་ངག་རྫོགས་སོ། །གནས་བརྟན་དམ་ལ་གདགས་པ་ནི། འཇིག་རྟེན་གྱི་ཆོས་བརྒྱད་ལ།

སྡེ་བསྐྱངས་ཐབས། གཉེར་གྱི་བྱ་ཐབས། ཡོན་བདག་གི་སྲི་གཅོད་པ་རྣམས་རང་རང་གི་རྒྱུད་ལ་ཅི་སྐྱེ་བྱ། དེ་ནས་སྐྱེས་པ་དང་སྦྱོར་བ་ལམ་དུ་བཏང༌། ལྔ་ལྡན་གྱི་གནད་ལ་དྲིལ་བས་དམ་ལ་ཐོགས་ནས་འོང༌། ཁོ་དབང་དུ་འདུས་པ་དང༌། འཇིག་རྟེན་ཆོས་བརྒྱད་ཀྱིས་མཉེས་པར་བྱ། མཉེས་པའི་རྗེས་ལ་ཡང་སྒོམ། གནད་ལ་བཏང་ནས་བསྒོམས་པས། རང་གི་ཅི་དགོས་པའི་ཞབས་ཏོག་བྱེད་པའོ། །སློབ་མ་དམ་པར་འགྱུར་རོ། །གནས་བརྟན་དམ་ལ་གདགས་པ་རྫོགས་སོ། །རང་ལ་རྡོ་རྗེའི་གོ་བསྐོན་པ་ནི། སྔགས་པ་ཁྲོས་པ་ལས་ཀྱི་གཤིན་རྗེ་ཡིན་པས། དེས་རང་ལ་གནོད་པ་བསྐྱལ་ན་འབྱུང་བ་རྣམ་པ་ལྔའི་གོས་གྱོན་ཏེ། ཁོས་སྔགས་བཟླས་ཚད་རླུང་ཡིན་ཏེ། རང་འགྲོ་བའི་དུས་ལྔ་ལྡན་གྱི་རྗེས་ལ་རླུང་འཚུབ་འུ་རུ་རུ་འགྲོ་བར་བསམ། སྦྱིན་བསྲེག་བྱས་ཚད་མེ་ཡིན་ཡང༌། མེའི་ནང་གི་སྦྱིན་བསྲེག་བྱ་བ་གཏུམ་མོ་བསྒོམ། མནན་པ་བྱས་ཚད་ཆུ་ཡིན་པས། རང་མཚོའི་ཆུ་མིག་སྔོ་མོ་རེ་བསྒོམ། ཕུར་པ་བཏབ་ཚད་ཟོར་ཡིན་པས། རང་རྡོ་རྗེའི་བྲག་ཏུ་བསྒོམ། དེ་ལྟར་ཟད་པར་གྱི་སྐྱེ་མཆེད་འབྱུང་བཞིའི་གནད་ལ། ལྔ་ལྡན་གྱི་ལྕག་གིས་བྲབས་པས། གང་གིས་ཀྱང་ཕེད་པ་མི་འགྱུར་རོ། །རྐ་འགོར་ཆུ་ཐིགས་པ་གཅིག་འཐུང་བ་ནི། ཡོན་ཏན་ང་ཆེ། བསླབ་པ་ང་རྒན། སྐྱེ་ས་ང་བཟང་ཟེར་བ། མཁན་པོ་དང་སློབ་དཔོན་ང་བཟང༌། ཁོའི་ཟས་ངས་མི་ཟ་ན་སུས་ཟ། བཙུན་ཆུང་འདི་ལ་གཏད་པ་ཅི་ཡོད་ཟེར་ནས་རང་བརྙས་པའི་སར་འཇོག་ན། དེའི་ཁར་ཐལ་བ་གདབ་པ་ནི། ཁོའི་མཁན་པོ་དེ་དང་སློབ་དཔོན་ལ་ཞེ་ཐག་པ་ནས་རང་གིས་གསོལ་བ་གདབ། མོས་གུས་བྱས་རྗེས་གནད་ལ་བཏང་བས། ཁོ་རང་གི་འོག་ཏུ་ཐུམ་ཧྲིལ་གྱིས་འགྲོ། དེ་དབང་དུ་འདུས་པ་དང༌། ཆོས་འབྲེལ་ཞིག་བྱ། དེ་རྗེས་ལམ་དུ་བཏང༌། ལྔ་ལྡན་གྱི་གནད་དྲིལ། མཚང་ཡུལ་ནས་འདོན་པ་ནི། བླ་མ་དང་དཀོན་མཆོག་ལ་གསོལ་བ་གདབ། མཆོད་པ་འབུལ། ལམ་དུ་བཏང༌། སེམས་བསྐྱེད། ལྷ་བསྒོམ་གང་བསྐྲད་པར་འདོད་པ་དེ་ལ་ཞེ་སྡང་གི་མིག་འབུར་ཚུགས་སུ་བལྟས་ལ།

རྡོ་རྗེ་ར་བའི་ཕྱི་འགྲམ་དུ་ལྷན་གྱིས་སོང་བར་བསམ། རྗེས་གནད་དྲིལ། བསྟན་པའི་དགྲར་གྱུར་པ་དེ་ལ་ཞེ་སྡང་དྲག་པོ་བསྐྱེད་དེ་སྐྱེས་པ་དང་རང་ཧེ་རུ་ཀར་བསྒོམ། དགྲ་བོའི་ཁང་ཁྱིམ་དང་བཅས་པ་ལག་པས་བླངས་པས་བསྟིབ། རྡུལ་ཕྲ་རབ་ཏུ་གྱུར་པར་བསམ། །དགོས་འདོད་ཆར་དུ་དབབ་པ་ནི། རང་ལས་སྐྱེས་པའི་རྣམ་རྟོག་དེ། །སྦྱོར་བ་ལམ་དུ་བཏང་བྱས་ལ། །གང་འདོད་རྫས་ཀྱི་དངོས་པོར་བསམ། །བྱང་ཆུབ་སེམས་དང་ཡི་དམ་ལྷ། །བླ་མའི་རང་བཞིན་ཕྱག་རྒྱ་ཆེ། །སྲོག་རྩོལ་གནས་སུ་བསྡམས་བྱས་ལ། །གནད་དུ་དྲིལ་བས་དངོས་གྲུབ་འཐོབ།། ན་མོ་རཏྣ་གུ་རུ། འདིར་གཏུམ་མོ་ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་གི་གནད་གསུམ་གྱིས་ཕྱག་རྒྱ་ཆེན་པོ་རང་དབང་མེད་པར་མི་སྐྱེ་ཁ་མེད་པ་ཡིན། ཚེ་སྔ་མའི་ལས་འཕྲོ་ལ་ལྟོས་མི་དགོས་པར་འདིར་འབད་པས་རང་གིས་རྟོགས་པ་ཡིན་ནོ། །དེ་ལྟར་གཏུམ་མོ་གནད་གསུམ་གྱིས་ཉམས་སུ་བླངས་པས་ཁྱེད་རང་གི་ཕྱག་རྒྱ་ཆེན་པོ་དེ། རྒྱུན་ཆད་མེད་པར་འོང་སྟེ། གཉིད་ཁུང་དུ་མི་འོང༌། གཉིད་ཁུང་དུ་འོང་བར་བྱེད་པའི་མནལ་འོད་གསལ་འཛིན་པ་ཡིན་ཏེ། སློབ་དཔོན་དཔལ་ལྡན་ནཱ་རོ་པས་བཞེད་ཀྱིས། ཉོན་མོངས་མི་སྤོང་བར་ལམ་དུ་བྱེད་པ་ཡིན། ཉོན་མོངས་པ་དེ་དག་པར་བྱེད་པ་ལ། ལམ་དུ་བྱེད་པ་ཟེར་པ་ཡིན་ཏེ། ཇི་ལྟར་དག་པར་བྱེད་ན། ཉོན་མོངས་པ་མི་སྤོང་བར་དེ་ཉིད་ཀྱི་ཤུགས་དེ་དགེ་སྦྱོར་དུ་བྱེད་པ་ཡིན་ཏེ། ཉོན་མོངས་པའི་ཤུགས་དེ་གཏུམ་མོར་བྱེད། འོད་གསལ་དུ་བྱེད། སུམ་ཆོས་ཀྱིས་ལྷག་པའི་ལྷར་བྱེད། ཕ་རོལ་ཏུ་ཕྱིན་པའི་ལུགས་ཀྱིས་ཉོན་མོངས་པ་སྤོང་བར་བྱེད་པ་ཡིན། ཉོན་མོངས་དགེ་སྦྱོར་དུ་བྱེད་ཅིང་དགེ་སྦྱོར་ཉོན་མོངས་ཀྱི་དབང་དུ་གཏོང་བ་འདི་དགྲ་བྱུང་དུས་ཀྱི་དཔའ་བོ་ཡིན། དེས་ན་འདིར་ཡང་གཏི་མུག་འདི་ཉིད་འོད་གསལ་དུ་བྱེད་པ་ཡིན་ཏེ། དེ་ལྟར་ཡང༌། གཉིད་ནི་སྤོང་བར་མི་བྱ་སྟེ། །དབང་པོ་རྣམས་ནི་མི་དགག་གོ། །བྱ་བ་ཡིན་ཏེ།

གཉིད་དེ་ཉིད་ཕྱག་རྒྱ་ཆེན་པོར་འགྲོ་རྒྱུ་ཞིག་ཡོད་པ་ཡིན། དེ་ལ་ཟིན་ན་ཟིན་པའི་རྒྱུ་བཞི། མི་ཟིན་ན་མི་ཟིན་པའི་རྒྱུ་བཞི། དེ་ཡང་མོས་གུས་ཡོད་ན་ཟིན། མེད་ན་མི་ཟིན། དེ་ཡང་བླ་མ་སྙིང་དུ་སོང་བ་ཞིག་དགོས་ཏེ། སྙིང་གར་ཕོ་བྲང་རྟག་ཏུ་བཅའ་བ་ཡིན་ཏེ། དུས་དང་རྣམ་པ་ཐམས་ཅད་དུ་ཤེས་པ་བླ་མ་དམ་པ་དང་མི་འབྲལ་བས་བླ་མའི་ཐུགས་གཉིས་སུ་མེད་པའི་ཡེ་ཤེས་རང་གི་དགེ་སྦྱོར་དང་དབྱེ་བ་མེད་པའི་ཏིང་ངེ་འཛིན་དེ་ཉིད་ལས་ཤེས་པ་མི་འགྱུར་བའི་དུས་འོད་གསལ་ཟིན་ཏེ། ཉིན་པར་བྱ་བྱེད་བག་ཆགས་ཀྱང་རྨི་ལམ་དུ་འོང་ན། བླ་མ་གཉིད་ཁུང་དུ་མི་འོང་བའི་དོན་མེད། དེས་ན་མོས་གུས་ཡོད་ན་བླ་མའི་བྱིན་རླབས་ཀྱིས་འོད་གསལ་ཟིན་པ་ཡིན་ཏེ། ཕག་མོ་གྲུ་ཀུན་ཏུ་མོས་གུས་ཡོད་ན་འོད་གསལ་རྩོལ་སྒྲུབ་མི་དགོས་པར་ཟིན་པ་ཡིན། སྤྱིར་ཡང་གསང་སྔགས་ཀྱི་ཡོན་ཏན་ཐམས་ཅད་བླ་མའི་མོས་གུས་ལས་སྐྱེ་བར་གསུངས་པས། བླ་མ་ལ་སངས་རྒྱས་སུ་ངེས་པར་བྱས་ལ་ཤེས་པ་དང་མི་འབྲལ་བར་མོས་གུས་ཆེན་པོ་བྱའོ། །སྒོམ་ན་ཟིན་མ་སྒོམ་ན་མི་ཟིན་པས་ཉིན་པར་དང་ནམ་སྲོད་དང་གུང་ལ་ཡང་འབད་པ་ཆེན་པོས་གཏུམ་མོ་བསྒོམ། འདིར་ཉིན་པར་གཏུམ་མོ་བསྒོམ། ནུབ་མོར་འོད་གསལ་འཛིན། ཉིན་པར་སྒྱུ་ལུས་སྒོམ། ནུབ་མོ་རྨི་ལམ་འཛིན་པ་འབྲེལ་པ་ཅན་དུ་བཞེད་པར་གདའོ། །དེ་ལྟར་གཏུམ་མོ་ལ་འབད་པ་ཆེན་པོ་བྱས་པས་དུབ་པ་དང༌། ཐོ་རངས་ཀྱི་དུས་སུ་འོད་གསལ་འཛིན་པ་ཡིན། སྲོད་དང་དགུང་ལ་འོད་གསལ་ཟིན་པ་དཀའ། ཐོ་རངས་ཀྱི་དུས་སུ་ཚེགས་མེད་པར་ཟིན་པ་ཡིན་ཏེ། སློབ་དཔོན་དཔལ་ལྡན་ནཱ་རོ་པའི་ཞལ་ནས། སྔར་གྱི་གོམས་པས་དཀྲི་བ་དང༌། དགུག་པའི་དུས་དག་ཤེས་པའོ། །བྱ་བ་གསུངས་པས། ཐོ་རངས་དགུག་པའི་དུས་ཡིན་པས་དགེ་སྦྱོར་བྱས་པས་དུབ་པའི་དུས་སུ་བཟུང༌། ཟིན་ན་ཉིན་པར་དང་ཁྱད་མེད་པར་འོང་སྟེ། ངས་སྔོན་སྐྱི་ཤོད་དུ་ཟ་རྒྱུ་ནི་མེད། ཐང་ཆད་ལམ་ཁར་བྱེ་མའི་གསེབ་ཏུ་གཉིད་པས།

གཉིད་ཁུང་དུ་བྱིའུ་ཅོ་ག་འགྱུར་བ་དེ་ཁོ་ན་བཞིན་དུ་ཐོས་དེ་ནས་དགོན་པ་ཞིག་ཏུ་ཕྱིན་པས། གྲོགས་པོ་ཞིག་གིས་ཅི་ཟ་ཅི་འཐུང་བྱིན། ཁོས་ཟ་རྒྱུ་འདི་ཙམ་སྟེར་ཅི་ཡིན་སྙམ་པ་བྱུང༌། གཟོད་གོ་སྟེ་འོད་གསལ་དེའི་བྱིན་རླབས་སུ་འདུག གཉིད་དུ་སོང་བྱ་བྱེད་གང་ཡང་སྒྲིབ་པ་མེད་པར། གཉིད་དུ་མ་སོང་ཡང་སད་རྒྱུ་ཡོད་ཉམས་ཀྱི་འོད་གསལ་ཡིན། དེའི་ཐོག་ཏུ་ཉིན་པར་གྱི་ཕྱག་རྒྱ་ཆེན་པོ་ཚུར་དྲངས་ནས་བསྒོམ་པ་ཡིན། ལར་འབད་པས་སྒོམ་ན་ཚེགས་མེད་པར་འོང་སྟེ། ང་སྔོན་བྱིས་པར་ནི་སོང་གཉིད་ནི་ཆེ། ཚོང་པ་མཛོ་དེད་པའི་ཕྱི་ན་ཕར་འགྲོ་བ་དང་གཉིད་གཉིས་ཀ་འོང་བར་འདུག ཁྱེད་གཉིད་པ་དང་སྒོམ་པ་གཉིས་མི་འོང་བའི་དོན་ཅི་ཡོད། གསུམ་པ་དམ་ཚིག་ཡོད་ན་ཟིན་མེད་ན་མི་ཟིན། དེ་ལ་དམ་ཚིག་བཅུ་བཞི་དང་བཅོ་ལྔ་པ་ཡན་ལག་དང་བཅས་པ་ཡང་སངས་རྒྱས་ཀྱིས་གསུངས་པ་ཡིན་ཏེ། འདིར་ཁམས་བྱང་ཆུབ་ཀྱི་སེམས་ཡོད་ན་སྡོམ་གསུམ་ཡང་འདི་ཡིན་པར་བཞེད་པས། འདི་ནན་ཏན་ཆེན་པོས་སུམ་ཆོས་ཀྱི་གནད་ཀྱིས་ཉམས་སུ་བླངས་ཤིང་མ་ཉམས་པར་བྱས་པས་ཚེགས་མེད་པར་ཟིན་ཏེ། འདི་ཡོད་ན་མཁའ་འགྲོ་ཡང་འདི་ལ་ཟེར་བ་ཡིན་ཏེ། ཡུལ་ཉི་ཤུ་རྩ་བཞི་ཡང་རང་གི་ལུས་ལ་ཡོད་པ་ཡིན། ཡུལ་ཉི་ཤུ་རྩ་བཞི་མཁའ་འགྲོའི་གནས་ནས་དཔའ་བོ་དང་མཁའ་འགྲོ་ཐམས་ཅད་འབྱོན་པ་ཡིན། བྱོན་ནས་ཅི་བྱེད་ན་རང་ལ་མཆོག་དང་ཐུན་མོང་དངོས་གྲུབ་ཐམས་ཅད་སྟེར་བ་དང༌། ཡུལ་ཉི་ཤུ་རྩ་བཞིའི་ཚོགས་ཀྱི་འཁོར་ལོ་ལ་གདན་འདྲེན་པ་དང༌། གྲུབ་ཆེན་བརྒྱད་སྨན་བཅུད་ལེན་རྫས་གང་ཡང་རུང་བ་གཅིག་བཟོས་པས་ཚེ་ལོ་བྱེ་བར་ཐུབ་པ་དང༌། གཞན་ཡང་ནམ་མཁར་འགྲོ་བ་དང༌། ཆུ་ལ་མི་བྱིང་བ་དང༌། རྫུ་འཕྲུལ་ཡ་མ་ཟུང་དཔག་ཏུ་མེད་པ་སྟོན་པ་དང༌། ཡོན་ཏན་དཔག་ཏུ་མེད་པ་འབྱུང་སྟེ། ཁམས་བྱང་ཆུབ་སེམས་དྭངས་པ་ལས་བྱུང༌། དྭངས་མ་འདོད་ཆགས་མེད་པ་ཁམས་བྱང་ཆུབ་ཀྱི་སེམས་ཉོན་མོངས་པ་གསུམ་གྱིས་མ་གོས་པའི་དུས་སུ་ཡང་བླ་མའི་ཞལ་མཐོང་བ་དང༌།

གདམས་ངག་ཞུ་བ་དང་ཡི་དམ་ཞལ་མཐོང་བ་གདམས་ངག་དང་རྗེས་སུ་བསྟན་པ་ཞུ་བ་དང༌། སངས་རྒྱས་ཀྱི་ཞིང་ཁམས་ཐམས་ཅད་མཐོང་བ་དང༌། ཡོན་ཏན་ཟད་པའི་མཐའ་མེད་པ་འབྱུང༌། རང་དབང་མེད་པར་ཏིང་ངེ་འཛིན་བཟང་པོ་སྐྱེ། གཉིད་ཐམས་ཅད་འོད་གསལ་དུ་རྩོལ་1$0000033སྒྲུ1$0000035བ་མི་དགོས་སོ། །གདམས་ངག་ཡོད་ན་ཟིན། མེད་ན་མི་ཟིན་ཏེ། རྒྱུ་བཞི་པོ་དགུག་པའི་དུས་ཤེས་པར་བྱ་བ། གཉིད་མཐུག་ན་གོང་མ་བསྒོམ་ཞིང་ལུས་ཙོག་པུ་སྐྱིལ་ཀྲུང་པུས་མོ་ལ་སྔས་བྱས་ནས་བཟུང་བ་དང༌། གཉིད་བསྲབ་ནས་མ་ཟིན་ན་དམིགས་པ་འོག་མ་སྒོམ་ཞིང་སེང་གེའི་ཉལ་སྟབས་བྱའོ། །འདིའི་དུས་སུ་ལུས་ངག་ཡིད་གསུམ་ཚར་བཅད་པ་དང་རྗེས་སུ་བཟུང་བ་དང༌། རང་སོར་བཞག་པ་གསུམ་གྱིས་ཉམས་སུ་བླང་བར་བྱའོ། །ལར་བུ་ཀུན་འབད་པ་ཆེན་པོས་གྱིས་དང༌། འདིར་བླ་མའི་སྤྱན་སྔར་ཉམས་སུ་བླངས་པས་ཉམས་བག་ཙམ་སྐྱེ། དེ་རི་ཁྲོད་དུ་བསྒོམ་པས་མིས་མ་ཚོར་བར་གྲུབ་ཐོབ་ཏུ་སོང་ཟིན་འོང་བ་ཡིན། ཡོན་ཏན་ཆེན་པོ་སྐྱེས་ཟིན་འོང་བ་ཡིན། རང་གིས་ཀྱང་མ་ཚོར་བར་རེ་བ་མེད་པ་ལ་གྲུབ་ཐོབ་ཆེན་པོར་གྱུར་ཟིན་པ་འོང༌། རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ཡིན། རི་ཁྲོད་ཀྱི་དགོན་པ་ན་ཕར་ལ་སོང༌། འབད་པ་ཆེན་པོ་གྱིས། འོད་གསལ་ཐོན་ཆོས་ལགས་སོ་གསུངས།། །།བླ་མ་དམ་པ་རྣམས་ལ་ཕྱག་འཚལ་ལོ། །བླ་མ་རིན་པོ་ཆེའི་ཞལ་ནས། འདོད་ཆགས་དྲག་པོ་སྐྱེས་པའི་དུས་དེ་ཁམས་སྙིགས་མ། འདོད་ཆགས་དང་བྲལ་བའི་དུས་ནས་བདེ་བའི་ཏིང་ངེ་འཛིན་སྐྱེ་བ་དེ་ཅུང་ཟད་དྭངས་པ་ཡིན། ཕྱག་རྒྱ་ཆེན་པོར་རྟོགས་པ་ཤིན་ཏུ་དྭངས་པ་ཡིན། གཞན་ཡང་དཀར་པོ་སྙིགས་མ་ཡིན། དམར་པོ་ཅུང་ཟད་དྭངས། སྔོན་པོ་ཤིན་ཏུ་དྭངས་པ་ཡིན་ཏེ། འཁོར་ལོས་བསྒྱུར་བའི་རྒྱལ་པོ་སྔོན་པོར་འོང་བ་ཡིན། ཉམས་པ་སླ། མ་ཉམས་ན་གར། ཡང་ཞལ་སྔ་ནས། བར་ཆད་དང་གྲིབ་བསྲུང་བ་ལ། གནོད་བྱེད་དང་བར་དུ་གཅོད་པས་གཙོ་བྱས་པའི་སེམས་ཅན་ཐམས་ཅད་ཀྱི་དོན་དུ་སེམས་བསྐྱེད།

རང་ཉིད་དུས་གསུམ་གྱི་སངས་རྒྱས་ཐམས་ཅད་ཡུམ་དུ་གྱུར་པ་རྗེ་བཙུན་བཅོམ་ལྡན་འདས་མར་བསྒོམ། དེའི་གནས་གསུམ་སྣ་ཚོགས་པད་མ་དང་ཟླ་བའི་སྟེང་དུ། ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་བཞུགས་པར་བསམ། དེ་ནས་རིམ་པ་བཞིན་དུ་འོད་ཟེར་འཕྲོས་པས་འཁོར་འདས་ཐམས་ཅད་ཡི་གེ་གསུམ་གྱི་རང་བཞིན་དུ་གྱུར་པར་བསམ་ཞིང༌། ཨོཾ་ཨཱཿཧཱུྃ་གསུམ་གྱི་བཟླས་པ་བྱ། བར་ཆད་བསླུ་བའི་མཆོག་ཡིན། ཡང་དབུ་ཞྭ་ལ་དཔལ་ཕག་མོ་གྲུ་པའི་སྐུ་འབག་བཞུགས་པ་ལ་རྒྱུ་མཚན་ལྔ་ཡོད་དེ། འགྲོ་བ་གཞན་གྱི་ཕྱག་དང་བསྙེན་བཀུར་ལ་སོགས་པ་བྱས་པས་དེ་ཕུལ་བས་ཚོགས་རྫོགས་པ་དང༌། གཉིས་པ་འབངས་ཀྱིས་ཇོ་བོར་འཁུར་བ་དང་འདྲ་བར་རིན་པོ་ཆེ་ཡིན་ལ་བདག་གཡོག་པོ་ཡིན་པས་འཁུར་བ་དང༌། གསུམ་པ་སློབ་མ་རྣམས་ལ་རྫུན་མི་ཟེར་བའི་དཔང་པོར་བཞུགས་པ་དང༌། བཞི་པ་རྒྱ་ལ་ཉོན་མོངས་པ་དང་འཇིག་རྟེན་ཆོས་བརྒྱད་ཀྱིས་སེམས་སྐྱེས་ན། ཐུགས་རྗེ་ཆེན་པོ་དང་ལྡན་ནས་ཁྱེད་རྣམས་ཀྱིས་སྐྱབས་སུ་གསོལ་ཞེས་པས་སྐྱབས་སུ་མཆི་བ་དང༌། ལྔ་པ་གྲིབ་དང་ནད་ཡམས་ལ་སོགས་པ་བསྲུང་བ་ཡིན། ཡང་སེམས་ཅན་ཐམས་ཅད་དགེ་བ་བཅུ་བཞི་ལ་བཀོད་པ་བས། སེམས་ཅན་གཅིག་སེམས་བསྐྱེད་ཤེས་པ་དང་མ་འདྲེས་ཀྱང་ལན་གཅིག་བསྐྱེད་པ་བསོད་ནམས་ཆེ། ཡང་སྟོང་གསུམ་རིན་པོ་ཆེས་བཀང་ནས་བླ་མར་ཕུལ་བ་བས། རང་ཉིད་ཀྱིས་སྔོ་ཚོད་དམ་སྐྱོ་ཚ་ཕོར་གང་ཙམ་ལ་ཁ་ཟས་ཀྱི་རྣལ་འབྱོར་བྱས་ནས་ཟོས་པ་བསོད་ནམས་ཆེ་གསུངས་པ་ཡང་དཔལ་ཤྲཱི་རི་ཕུག་པས་དེའི་རིགས་ཐམས་ཅད་ལ། རང་ཡི་དམ་དུ་བསྒོམས་པས་རང་བསྲུང༌། དེ་ནས་ཕྱི་རོལ་དེ་ཡང་དེར་བསྒོམ་པས་རང་ཡང་བསྟིམ་ལ་ཕྱག་རྒྱ་ཆེན་པོ་བསྒོམ། བླ་མ་ཡི་དམ་ལ་སོགས་པ་བཟང་ལྟས་བྱུང་ན་རྟོག་དཔྱོད་མི་བྱ་བར་ཡན་ལག་བདུན་པ་ཤིན་ཏུ་བསྡུས་པ་ཞིག་བྱ། དེ་ནས་སྔར་བཞིན་ཕྱག་རྒྱ་ཆེན་པོ་རྟོག་དཔྱོད་བྱས་ན་བསམ་པ་འགྱུར་ནས་ཕྱི་རོལ་གྱི་དེ་ཡང་རང་གི་སེམས་ཡིན་པས་འགྱུར་ཏེ་བླ་མ་ཡེལ་པ་འབྱོན།།

ཡང་ཞལ་སྔ་ནས། དུས་གསུམ་གྱི་སངས་རྒྱས་ཀྱི་ཐམས་ཅད་གཞུང་ལམ་དང་གཤེགས་ཤུལ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ་སྙམ་པའི་བསམ་པ་རྐྱང་པ་དང་ཚིག་རྐྱང་པ་འདི་ཡིན། ཡང་འཁོར་འདས་ཐམས་ཅད་ཀྱིས་མ་ཕྱེ་བའི་རིག་པ་འདི་རྟོགས་ན་མྱ་ངན་ལས་འདས་པའི་གཞི་ཡིན། མ་རྟོགས་ན་འཁོར་བའི་གཞི་ཡིན་གསུངས༌། ཡང་མཚམས་མེད་པ་ལྔ་ལ་སོགས་པ་བྱས་པ་ཡང་འཆི་བའི་དུས་སུ་འབྱུང་བཞི་རྣམ་ཤེས་ལ་ཐིམ་དབུ་མར་འཇུག་སྟེ་དབུ་མ་ཁ་བྱེ་བའི་དུས་སུ་རྐང་པ་ཤི་འབྲས་བྱེད། བྱེ་བའི་དུས་སུ་མིག་ཧར་གྱིས་འོང་བ་ཡིན། གསང་སྔགས་ཀྱི་འོག་མིན་སྤྱི་བོ་ཡིན་པས། བླ་མ་སྤྱི་བོར་བསྒོམས་པའི་གནད་ཀྱིས་རྩ་མདུད་ཐམས་ཅད་གཅིག་ཏུ་བྱང་ནས་སྒྲིབ་པ་ཐམས་ཅད་འདག་སྟེ། ་སངས་རྒྱས་སྐུ་གསུམ་དབྱེར་མེད་དུ་མཆི་བ་དང༌། 1$0000033སྤྲུ1$0000035ལ་པའི་སྐུའི་བླ་མའི་ཞབས་དྲུང་དུ་སྐྱེས་ནས་སངས་རྒྱས་པའི་རྒྱུར་འགྲོ་བ་ཡིན། ཡང་བྱ་བ་དང་བྱ་བ་མ་ཡིན་པ་ཤེས་དགོས་ཏེ་བདག་ཐུབ་པའི་སྲས་རབ་ཏུ་བྱུང་བ་རྣམས་ཀྱི་བྱ་བ་ནི། ཚུལ་ཁྲིམས་དང་ཏིང་ངེ་འཛིན་དང་ཤེས་རབ་གསུམ་ཡིན་པས་ཉམས་སུ་བླངས། གཞན་ཐམས་ཅད་བྱ་བ་མ་ཡིན་པས་སྤང་བར་བྱའོ། །དུས་གསུམ་གྱི་སངས་རྒྱས་ཐམས་ཅད་ཀྱི་ཆོས་གསང་སྔགས་དེ་ལ་དབང་གི་གོ་བ་ནི། རང་གི་ཕུང་པོ་ཁམས་དང་སྐྱེ་མཆེད་དམ། ལུས་ངག་ཡིད་གསུམ་ཡིན་པ་དེ་ངོ་སྤྲོད་པ་ལ་དབང་ཟེར་བ་ཡིན། བླ་མ་བྱིན་རླབས་དང་ལྡན་པ་ཡང་རང་གི་ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་སྐད་ཅིག་ཀྱང་མ་བྲལ་བ་དེ་ལ་ཟེར། དེ་ལ་མོས་གུས་བྱས་པས་དབང་ཐོབ་པ་ཡིན། སྨིན་པ་དང་གྲོལ་བར་བྱེད་པ་ལ་བསྐལ་པ་མང་པོ་ལ་བ1$0000033སྒྲུ1$0000035བ་ཤིང་མེ་ཏོག་ཕོག་པའི་ལྷ་དེ་བསྒོམ་པ་བསྐྱེད་རིམ་ཡིན་ལ། དམ་ཚིག་ནི་ཐ་མལ་དུ་འཁྲུལ་ན་དམ་ཚིག་ཉམས།

ལས་མི་དགེ་བ་བཅུ་འབྲས་བུ་ངན་སོང་གསུམ་དུ་སྐྱེ་བ་འཆད། འོ་ན་གསང་སྔགས་ནས། ཁྱོད་ཀྱིས་སྲོག་ཆགས་བསད་པར་བྱ། །མ་བྱིན་པ་ཡང་བླང་བར་བྱ། །ལ་སོགས་པ་གསུངས་སྙམ་ན། རྣམ་རྟོག་གི་སྲོག་རླུང་ཡིན་པས། དེ་བཀག་པས་རྣམ་རྟོག་སྲོག་འཆད་པ་དང༌། མ་བྱིན་པར་ལེན་པ་རང་ལ་ལྷན་ཅིག་སྐྱེས་པའི་ཡེ་ཤེས་ཡོད་པ་དེ་སུས་ཀྱང་བྱིན་པ་མེད། རང་གིས་རྟོགས་པར་བྱེད་པ་ཡིན་པ་དང༌། རྫུན་ལ་སོགས་པས་ཀྱང་དེ་དང་འདྲ་བར་གསུངས་པ་ཡིན་པས། ཐ་མལ་གྱི་ལུས་ངག་ཡིད་གསུམ་དུ་གྱུར་ན་སྐུ་གསུང་ཐུགས་རྡོ་རྗེའི་དམ་ཚིག་ཉམས། དེ་ཡང་གསུང་རྡོ་རྗེའི་དམ་ཚིག་མ་ཉམས་པར་བྱེད་པ་ལ། ནང་པར་གྱི་དུས་སུ། ཨོཾ་ནས་བཟུང་ཨཱ་ལི་ཚར་གཅིག དགོང་མོ་ཨཱ་ལིའི་རྗེས་སྭཱ་ཧཱ་བཏགས་པ་ཚར་གཅིག་བརྗོད་པས་དེའི་ཉིན་པར་ཅི་སྨྲས་པ་ཐམས་ཅད་ཨཱ་ལི་ཀཱ་ལིར་འགྲོ་བ་ཡིན། གཉིས་པ་སྒྲ་ཐམས་ཅད་གྲགས་སྟོང་དུ་ཤེས་པ་གསུང་གི་དམ་ཚིག གསུམ་པ་རྫོགས་པའི་རིམ་པ་རྩ་རླུང་ལ་སོགས་ཀྱང་ཡིན་མོད་ཀྱི་རྗེ་སྒམ་པོ་དང༌། དཔལ་ཕག་མོ་གྲུ་པ་ཕྱག་རྒྱ་ཆེན་པོ་ལ་བཞེད་པ་ཡིན་གསུངས།། ཡང་ཞལ་ལྔ་ནས། སྔགས་མཚན་ཉིད་ཀྱི་ཁྱད་བདེ་བས་བྱང་ཆུབ་སྒྲུབ་པ་དང༌། སྡུག་བསྔལ་གྱིས་བྱང་ཆུབ་སྒྲུབ་པ་གཉིས་ཡིན། དེ་ལ་ངེས་པ་མི་འདུག་སྟེ། དཔལ་ནཱ་རོ་པ་ཆེན་པོས་དཀའ་ཆེན་རྣམ་པ་བཅུ་གཉིས་སྤྱད་པ་དང༌། བཅོམ་ལྡན་འདས་མགོན་པོ་བྱམས་པས་སྨོན་ལམ་ཉིན་ལན་གསུམ་མཚན་ལན་གསུམ་བཏབ་པ་རང་གིས་སངས་རྒྱས་ཐོབ་པ་ལྟ་བུ་ལམ་བདེ་བ་ཡིན། ཡང་ཉེ་རིང་ཟེར་ཏེ་ངེས་པ་མི་འདུག རྟག་ཏུ་ངུ་དང་ནོར་བཟང་བཞིན། ང་སྙམ་ན་དབང་ཡིན་སྙམ། ཕ་རོལ་ཏུ་ཕྱིན་པ་ལ་རྒྱུ་དང་ལམ་དང་འབྲས་བུའི་དབང་ཡོད་དུ་མ་ཚོར་ཏེ། ཕལ་ཆེན་ནས་ས་བཅུའི་བྱང་ཆུབ་སེམས་དཔའ་གསང་སྔགས་ཀྱི་དབང་བསྐུར་ནས་སངས་རྒྱས་པར་གསུངས་པ་བས། ཁྱད་པར་དབང་བསྐུར་བ་ཡིན་གསུང༌།། །།ཨོཾ་སྭ་སྟི། སྐུ་གསུམ་ཡོན་ཏན་འཕྲིན་ལས་སོགས། །མཐར་ཕྱིན་མ་རྟོགས་སེམས་ཅན་ལ། །ཐུགས་རྗེ་རྒྱུན་ཆད་མི་མངའ་བས། །འགྲོ་བ་སྨིན་པར་མཛད་ལ་འདུད། །མཉམ་མེད་བླ་མ་རིན་ཆེན་གྱིས། །རང་གཞན་བདེ་སྐྱིད་སྒྲུབ་པ་ཡིས། །ཤིན་ཏུ་ཟབ་པའི་ཆོས་འཁོར་བསྐོར། །བརྗེད་ཀྱི་དོགས་པས་ཐོ་ཙམ་བྲི། །བླ་མ་རིན་པོ་ཆེའི་ཞལ་ནས།

རི་ཁྲོད་དམ་ཕྱོགས་བཞི་མཚམས་བརྒྱད་གང་དུ་འགྲོ་བ་ཡང༌། དོན་གྱི་བྱ་བ་བླ་ན་མེད་པའི་བྱང་ཆུབ་སྒྲུབ་པའམ། མདོར་བསྡུས་ན་འཇིག་རྟེན་དང་འཇིག་རྟེན་ལས་འདས་པ་ཚེ་འདི་དང་ཕྱི་མ་གང་བསྒྲུབ་ཀྱང༌། འགྲོ་བའི་བསམ་པ་གཏོང་བའི་དུས་ནས་ས་ཕྱོགས་དེ་བྱིན་གྱིས་རློབ་དགོས་ཏེ། བསམ་པ་གང་བསྐྱེད་པ་དེའི་འབྲས་བུ་འབྱིན་པས། ཕྱི་ཡུལ་ལ་ཆགས་པའི་རྗེས་སུ་འབྲངས་ནས་ཕྱིན་ན། ཟ་རྒྱུ་དང་འཐུང་རྒྱུ་མེད་པའི་ས་ཕྱོགས་ཤིག་ཏུ་ཡོང་བ་རྟེན་འབྲེལ་ཡིན། རྒྱ་ལ་ཡོད་ཀྱང་སྟེར་དུ་མི་བཏུབ། དཔེར་གྱིས་ན་འདི་ན་ཟ་རྒྱུ་མེད་ན་ཙཱ་རི་འདྲ་བ་ཞིག་ཏུ་ཕྱིན་ན་ཟ་རྒྱུ་འདི་བས་དྲག་སྟེ་ཡོང་སྙམ་ནས་ཕྱིན་ན་ཟ་རྒྱུ་ཡེ་མི་རྙེད། སྔོ་དང་རྔད་ཡོད་པ་ཀུན་ཀྱང་གབ་ནས་མི་རྙེད་པ་ཡིན་ཏེ། བརྣབ་སེམས་ཡིད་ལ་རེ་བ་འཇོམས། བྱ་བ་ཡིན། འདི་ལ་གདམས་ངག་ཏུ་ནི། ཟ་རྒྱུ་མེད་པ་དེ་བླ་མ་དང་དཀོན་མཆོག་ལ་ཚོགས་མ་བསགས་པས་ལན་པ་ཡིན་པས། ད་ངས་བླ་མ་དམ་པའི་ཞབས་ཏོག་ཏུ་རི་ཁྲོད་ལ་ཕྱིན་ལ་བསྒྲུབ་པ་བྱ། སྔོ་རྔད་ལ་སོགས་པ་རྣམས་ཀྱིས་བླ་མ་དཀོན་མཆོག་མཆོད་སྙམ་ནས་བསམ་པ་དེའི་རྗེས་སུ་འབྲངས་ནས་ཕྱིན་ན། གོང་མ་ལས་ལྡོག་པ་ཡིན་ཏེ། རབ་ཡིན་ན་ལམ་དུ་ཞུགས་ནས་ཟ་རྒྱུ་ཡོང༌། འབྲིང་སྒྲུབ་པ་ལ་ཞུགས་ནས་འོང༌། ཐ་མ་ཡང་དགེ་སྦྱོར་སྐྱེས་ནས་འཛོམས་ཆིལ་འགྲོ་བ་ཡིན། ཟ་བར་འདོད་པ་དེ་ལ་ཡི་དྭགས་ཀྱི་སེམས་ཟེར་བ་ཡིན། དེས་ཟ་རྒྱུ་གར་རྙེད། ནང་སེམས་ཅན་ལ་ཆགས་པའི་བསམ་པས་རྗེས་སུ་འབྲངས་ནས་ཕྱིན་ན། སྡོམ་པ་འཆོར་བ་དང་སྐུར་པ་ཕོག་པ་ལ་སོགས་འོང༌། ཞེ་སྡང་གི་སོང་ན་ཡུལ་དེར་ཁྲག་འཁྲུག་སད་སེར་ལ་སོགས་པ་མང་པོ་ཡོང་སྟེ། ཞེ་སྡང་གི་མེས་རང་བསྲེག འོད་ཀྱིས་གཞན་བསྲེག་པ་ཡིན། གཏི་མུག་གི་སོང་ན་ཐོས་བསམ་སྒོམ་གསུམ་གང་གིས་ཀྱང་ཤེས་རབ་མི་སྐྱེ། ཕྲག་དོག་གི་སོང་ན་འདི་ཉེས་པ་ཆེ་ཤོས་ཡིན་པས། དོན་གྱི་དགེ་བའི་རྩ་བ་ཐམས་ཅད་ཟད་པར་བྱེད་པ་ཡིན།

དཀོན་མཆོག་གསུམ་གནས་དུས་ཀྱི་བསྐལ་པ་ནས་མིང་ཡང་མི་ཐོས། ཐ་མ་ཡུལ་མཐའ་འཁོབ་ཏུ་ཕྱིན་ནས་བ་ལང་མང་པོའི་རྫི་བོར་འགྱུར་བ་ཡིན། ཕྱག་རྒྱ་ཆེན་པོ་ནི་ཡང་དག་ཚངས་བྱས་པ་ཡིན། འདི་ངས་གདམས་ངག་གསུམ་བྱ་ཡིས་ཕྱག་རྒྱ་ཆེན་པོ་ཡོད་ན་སེམས་ཅན་ཐམས་ཅད་ཀྱིས་བཀུར་སྟི་ཡོང་བ་ཡིན་མོད། ཆོས་སྐུ་ལ་ཕྲག་དོག་ག་ན་སྐྱེ། འབྲིང་ཡི་དམ་གྱི་ལྷར་ཡོང་བ་ཡིན་ཏེ་ཡི་དམ་གྱི་ལྷ་ལ་ཕྲག་དོག་པའི་དོན་མེད། ཐ་མ་ན་ཡང་སེམས་ཅན་ཐམས་ཅད་ཕ་མ་ཡིན་མོད་ཕ་མ་ལ་ཕྲག་དོག་བྱེད་པ་ག་ན་གདའ། ང་རྒྱལ་གྱི་རྗེས་འབྲངས་ནས་ལྟ་སྒོམ་སྤྱོད་གསུམ་ཙམ་དུ་སུས་ཆོག་པ་མེད་སྙམ་ནས་རང་ཉིད་བཟང་བར་བྱས། གཞན་ངན་པར་སྤྱད་ན་ནག་ཧྲུལ་གྱིས་འགྲོ་བ་ལ་ཚེགས་མེད། ཁྱེད་རང་འཁོར་སྐྱོང་བ་རྣམས་ཀྱང་ཡོན་ཏན་ཁྱེད་བས་ཆེ་ན་བླ་མར་འོས་པ་ཡིན་ཏེ། ཆོས་སམ་གཅིག་ཏུ་རེ་ནས་འཁོར་བ་ཡིན་མོད། དེ་ལ་ཅི་འོང་མི་ཤེས་པ་ཞིག་འདུག་བྱས་ནས་ཁྱད་དུ་བསད་པས་མི་འོང༌། རྒྱལ་པོ་གཏུམ་པོ་རབ་སྣང་གིས་སྔར་ཉིན་ཕྲ་མེན་མ་ལྔ་བརྒྱ་བསད། ཕྱི་ཉིན་བྲམ་ཟེ་བརྒྱད་ཁྲིའི་སྐེ་དུས་གཅིག་བྲེག་པ་ལ། བཅོམ་ལྡན་འདས་ཀྱི་ཞལ་ནས། ཟང་ཟིང་འབུལ་བ་རྣམས་ཀྱི་ནང་ནས་རྒྱལ་པོ་གཏུམ་པོ་རབ་སྣང་ཡིན་གསུངས་ནས་མི་འདི་ཙམ་པ་བསད་པས་རྒྱལ་པོ་སྡིག་པ་ཅན་ཡིན་མི་གསུངས་བར་འདུག ཉེས་པ་སྣ་རེ་རེ་ཙམ་བྱས་པ་དེ་ངན་པར་གཅོད་པ་དེ་གཅིག་ཏུ་ཡུལ་ཆུང་བ་ཡིན། གཉིས་སུ་ཐུབ་པའི་གསུང་རབ་མ་མཐོང་བ་ཡིན། གསུམ་པར་ན་རང་སྐྱོན་ཅན་ཡིན་ཏེ་རང་ལ་རྟོགས་པ་ཡོད་ན་སེམས་ཅན་ཐམས་ཅད་ཆོས་སྐུར་ཡོང་བ་ཡིན་མོད། ཆོས་ཀྱི་སྐུ་ལ་ཆོས་སྐུའི་ཡོན་ཏན་ཡོད། དེ་ལ་དད་གུས་བྱས་པས་རང་ལ་ཡང་དེའི་ཡོན་ཏན་ཡོང་བ་ཡིན་མོད། ང་ཡོད་མ་མྱོང་པ་ལ་ཁྱད་པར་ཆོས་ང་རྒྱལ་རྒྱུ་ཅི་ཡོད། བླ་མ་ཉག་སེ་སྐམ་པོ་གནས་ནང་དུ་བྱོན། ཁང་པ་ཕུབ་པས། འཁོར་གཉིས་ཤི་བ་དང༌། གཅིག་བཙད་པོས་ཕྱག་འཚལ་དུ་རེ་བའི་ཆེད་དུ་ལོ་ཙཱ་སློབ་ཏུ་ཕྱིན་པས་བསད།

དེ་གཉིས་ཀ་ང་རྒྱལ་གྱིས་ཉེས་པས། དེས་ན་དུག་ལྔའི་བསམ་པས་ཀུན་ནས་བླངས་ནས། འདི་དང་འདིར་འགྲོ་དགོས་སྙམ་པ་བྱུང་ན། རྟོག་པ་དེ་མནན། རྟོག་པ་ངན་པ་དེ་འདྲ་བ་མི་སྐྱེ་བར་མཛད་དུ་གསོལ། ཞེས་པ་བླ་མ་དཀོན་མཆོག་ལ་གསོལ་བ་གདབ། སེམས་ཅན་དུ་སོང་བས་རྟོག་པ་ངན་པ་མི་སྐྱེ་བ་མི་ཡོང་སྙམ་ན་རྟོག་པ་དེ་སྐད་ཅིག་མ་མི་རྟག་པ་ཡིན་མོད། ཇི་ལྟར་སྒྱུར་བསྒྱུར་བཏུབ་པར་གདའ་བ། དུག་ལྔ་གང་རུང་བའི་བསམ་པའི་རྗེས་སུ་འབྲང་ནས་འདི་དང་འདིར་འགྲོ་དགོས་སྙམ་པའི་རྟོག་པ་དེ་ལ་སེམས་ཟེར། ཕྱིས་དེར་འགྲོ་བ་དེ་དེའི་ལས་ཡིན། ཕྱིན་པའི་ས་དེར་ཅིག་བཟའ་སྙམ་པ་སྲིད་པ་དེ། དཔེ་ཅི་དང་འདྲ་སྙམ་ན་སྔར་གནོད་པ་བསྐྱལ་བསྐྱལ་བའི་མི་གཅིག་རང་གི་རྩར་བྱུང་ན་འཐབ་པའི་གྲབས་བྱེད་པ་ཡིན་མོད། དེ་དང་ཁྱད་མེད། སྔར་བསམ་པ་ཞིག་སྐྱེས་པ་དེའི་འབྲས་བུ་ལ་ལོངས་སྤྱོད་པ་མ་གཏོགས་པ་མི་སྲིད་པར་གདའ་བ། བསམ་པ་དུག་ལྔའི་རྗེས་སུ་འབྲངས་པའི་ཐོས་བསམ་སྒོམ་གསུམ་གང་བྱས་ཀྱང་ང་བདག་དེའི་རྒྱན་མ་རྟོགས་པ་མི་སྲིད། ངས་ཁྱེད་ལ་བསླབ་ཀྱིས་གཞན་ལ་ཕྲག་དོག་དང་ང་རྒྱལ་ཞོག་ལ། རང་ཡོན་ཏན་དང་ལྡན་པར་གྱིས། རྟོག་པ་ངན་པ་ཐམས་ཅད་ཕྱག་རྒྱ་ཆེན་པོས་མེད་པར་བྱས་ནས། བྱམས་སྙིང་རྗེ་བྱང་ཆུབ་ཀྱི་སེམས་ལ་བསྙེན་པ་བྱ། དེ་ལ་བསྐྱེད་པའི་ལྷ་བསྒོམ། དེ་ནས་བླ་མ་དང་ཕྱག་རྒྱ་ཆེན་པོ་བསྒོམ། ཡང་དེ་ལས་སྐྱེས་པའི་འགྲོ་དགོས་སྙམ་པ་དེ་ལ་སེམས་ཟེར། འགྲོ་བ་དེ་དེའི་ལས་ཡིན། ཕྱིན་པའི་ས་དེར་ཡང་སྔར་རང་ཉིད་ལ་ཕན་བཏགས་པའི་མི་ཞིག་བྱུང་བ་དང་ཁྱད་མེད་པར་འོང༌། གོང་གི་བསམ་པ་དེའི་འབྲས་བུ་ཡིན། རྟོག་པ་གཅིག་མ་སྐྱེས་ནའང་མ་སྐྱེས། སྐྱེས་ཕན་ཆད་དེའི་སྤུ་རིས་ངེས་པར་མི་འབྱུང་མི་སྲིད། དང་པོའི་རྟོག་པ་དེ་ལ་ས་བོན་ཟེར་བ་ཡིན། ཞེ་འདོད་ཀྱི་བསམ་པ་རྒྱུན་དུ་ཡོད་པ་དེ་ཞིང་ས་ཡིན། ལུས་ངག་གི་དགེ་བ་དེ་མྱུར་དུ་སྨིན་པར་བྱེད་དེ་རྐྱེན་ཆུ་ལུད་ཡིན།

ཞིང་དང་བསམ་པའི་ཁྱད་པར་གྱིས་མཐོང་ཆོས་འབྲས་བུ་མྱུར་དུ་འབྱུང་ཟེར། རྒྱུད་ཚོད་ལ་མཐོ་དམན་ཆེན་པོ་མེད། རྒྱུ་འབྲས་སྐད་ཅིག་མ་ལས་བྱུང་བ་ཉིད་སློབ་དཔོན་ནག་པོ་སྤྱོད་པ་བ་ང་རྒྱལ་གྱིས་ཆུའི་གཏིང་དུ་སོང་བ། བླ་མ་སངས་རྒྱས་བླ་མ་ཆོས། །བྱ་བ་ཞེས་པས་སྟེང་དུ་ཐོན་པ་དང༌། །དཔལ་ཕག་མོ་གྲུ་པའི་སྐུ་ཁམས་ལ་བྲག་ཞུན་ཕན་པར་བྱུང་བ་ལ། ཕོ་རོག་གིས་མང་པོ་བསྐྱུར་བྱུང་བ་དང༌། ཇོ་མོ་ལྷ་རྗེ་མས་དགོང་མོ་ས་བོན་བཏབ་པས་ནང་མོ་བསྲུབ་ཏུ་སྨིན་ནས་ཕྱུགས་རྫི་ལ་བྱིན་པ་དང༌། རྗེ་བཙུན་ཆེན་པོས་རི་ལ་མི་འབྱོན། དབུ་བསྙུང་བྲོ་ཁར་བཞེས་ནས་རི་ལ་བྲོས། དགོང་མོ་ཐུགས་དམ་མཛད་པ་དང༌། དབུ་འགས་པ་ཙམ་དུ་སྙུང་བ་དང༌། མདུན་དུ་བུད་མེད་མང་པོས་མཆི་མ་ཤམ་མོ་བྱས་ནས། རྗེ་བཙུན་ཐུགས་མ་ཡེངས་པར་ཐུགས་དམ་མཛད་པར་ཞུ་འོ་ཟེར་བ་དང༌། ཡེངས་པ་མེད་པར་སྒོམས་པ་དང༌། བླ་མ་དམ་པའི་ཞབས་ཏོག་དང༌། སེམས་ཅན་ཐམས་ཅད་ཀྱི་དོན་དུ་རི་ཁྲོད་དུ་བཞུད་དགོས་སྙམ་པ་དང་པོའི་ཐུགས་བསྐྱེད་དེ་དེའི་མཐུས་མོད་ལ་དེ་རླུང་དབུ་མར་ཚུད་དེ། དེ་ལ་བླ་མ་ཟེར་བ་ཡིན། ནང་མོ་བླ་མ་ཞིག་གིས་མོས་གུས་བརྗེད་པས། ཉི་མ་ཕྱེད་ཁྱི་ར་བ་དམ་པ་རྒྱ་གར་དེ་ལ་སོགས་པ་ཞེད་པ་མེད། དེ་ཀུན་ལས་ཀྱང་མྱུར་བ་རང་ཉིད་ལ་བསམ་པ་བཟང་པོ་སྐྱེས་པའི་དུས་སུ་ཇི་ལྟར་འདོད་པ་ཙུག་འོང༌། བསམ་པ་ངན་པ་སྐྱེས་པའི་དུས་སུ་ཕྱི་དངོས་ཀྱི་སྣང་བ་ཡང་འགྱུར་ནས་འགྲོ་བར་གདའ་བ་དེ་ལ་ཟེར་བ་ཡིན། རང་ཕོ་སྒོ་མཐོ་བས་བྱུང་སྙམ་པ་སྲིད་དེ་དེ་མིན། འདི་ལ་རྟེན་འབྲེལ་ཟེར། རྒྱུ་འབྲས་ཀྱང་ཟེར། ཅི་འདྲ་བའི་ལས་བྱས་པ་དེ་འདྲ་བའི་འབྲས་བུ་འབྱུང་བ་ཡིན། ད་གདམས་ངག་གལ་ཆེ་ཤོས་ལ། རང་ཉིད་འགྲོ་བའི་ས་ཕྱོགས་དེར་རྗེ་བཙུན་སྤྱན་རས་གཟིགས་སུ་བསྒོམ་པ་དང༌། བྱམས་པ་བསྒོམ་པ་གལ་ཆེ། བྱམས་པ་བྱ་བ་གདུང་བའི་ཤུགས་དྲག་པོས་གནོད་པའི་ལས་བྱེད་མི་ཕོད་པ་དེ་ལ་ཟེར་བ་ཡིན།

དེ་སྟོབས་ཆེར་སོང་ནས་སྡུག་བསྔལ་བར་འདུག་པ་དེ་ལ་མ་བཟོད་པས་སྙིང་རྗེ་སྐྱེ་བ་ཡིན། དེ་ལ་བྱང་ཆུབ་ཀྱི་སེམས་སྐྱེ་བ་ཡིན། འདི་གསུམ་ཡོད་ན་གཞན་གྱིས་ཀྱང་ཚོར་ནས་ཐམས་ཅད་འདུ་མ་ཡོང་བྱས་ཀྱང་ཡོང༌། ཅི་ཡོད་པ་འབུལ་བའི་རྒྱུ་མཚན་དེ་ཡིན། འདི་གསུམ་མེད་ན་ང་ཡོན་ཏན་ཅན་ཡིན། ངའི་རྩར་སྡོད་བྱས་པས་ག་ལ་ཉན། ཚན་གཅིག་ན་རེ་ཉན་ཐོས་དང་བྱང་ཆུབ་སེམས་ཁྱད་པར་སེམས་ཅན་གྱི་དོན་བྱེད་མི་བྱེད་དམ་སྙིང་རྗེ་ཡོད་མེད་ཡིན་ཟེར་ཏེ་དེ་མིན། སེམས་ཅན་གྱི་དོན་ཡང་བྱེད་སྙིང་རྗེ་ཡང་ཡོད་དེ་འབྲས་བུ་སེམས་ཅན་གྱི་དོན་དུ་སངས་རྒྱས་མི་འདོད་པར་རང་ཉིད་ཞི་བ་འདོད་པ་ཉན་ཐོས་དང་རང་སངས་རྒྱས། སེམས་ཅན་ཐམས་ཅད་ཀྱི་དོན་རྫོགས་པའི་སངས་རྒྱས་ཐོབ་པར་འདོད་པ་ནི་བྱང་ཆུབ་སེམས་ཟེར་བ་ཡིན། དེ་གསུམ་ལ་ཐོག་མར་རང་སངས་རྒྱས་ནས། གཞན་སྒྲོལ་བར་འདོད་པ་དང༌། སེམས་ཅན་ཐམས་ཅད་སངས་རྒྱས་ལ་བཀོད་ནས་རང་གདོད་སངས་རྒྱས་བར་འདོད་པ་དང༌། རང་དང་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ་བ་དེའི་ཆེད་དུ་ལམ་ཉམས་སུ་ལེན་པ་གསུམ་ལས་ངེད་ཅག་ཕྱི་མ་འདིའི་རྗེས་སུ་འབྲང༌། འདི་བླ་མ་རིན་པོ་ཆེའི་བཞེད་པ་ཡིན། དོན་ཧྲིལ་གྱིས་དྲིལ་ན་བྱམས་དང་སྙིང་རྗེ་བྱང་ཆུབ་ཀྱི་སེམས་ཡོད་ན། དམྱལ་བ་དང་ཡི་དྭགས་ཀྱི་གནས་སུ་ཕྱིན་ཀྱང་སྡུག་བསྔལ་མི་ཡོང་ལ་བདེ་བ་འབའ་ཞིག་ཏུ་འོང་སྟེ། བྱང་ཆུབ་སེམས་དཔའ་ཉི་མའི་སྙིང་པོའི་གཏམ་རྒྱུད་དང་ཆོས་སྨྲ་བ་རྣམས་ཀྱི་ནང་ནས། མཆོག་ཏུ་གྱུར་པ་བྱམས་མའི་བུ་གང་པོའི་གཏམ་རྒྱུད་དང༌། བྲན་མོ་བུ་ལ་བྱམས་པས་མཚམས་སྦྱར་ནས་ཤི་བས་ཚངས་པའི་འཇིག་རྟེན་དུ་སྐྱེས་པ་དང༌། མེའི་ནང་དུ་འཆི་བ་ལ་ངོ་ཚ་བ་དྲན་ནས་ལུས་རས་ཀྱིས་དྲིལ་ནས་ཤི་བས་ལྷར་སྐྱེས་པ་དང༌། རྒྱལ་བུ་སྙིང་སྟོབས་ཆེན་པོས་སྟག་མོ་ལ་ལུས་སྦྱིན་ཡང་བྱམས་པའི་ཤུགས་ཆེན་པོས་ཟ་མ་ནུས་པ་དང༌། དེ་ལ་སོགས་པ་བསམ་གྱིས་མི་ཁྱབ་པ།

གཞན་ལ་གནོད་པ་ཅི་བྱས་ཀྱང་རང་ཉིད་བྱས་པ་ཡིན། ཕྱིར་ངོས་ན་དགྲ་མེད་སྣང་བ་རང་སེམས་ཡིན། དེ་ལྟར་མིན་ན་ཞེ་སྡང་གིས་དམྱལ་བ། ཆགས་པ་དང་གཞན་ལ་རྐུ་འཕྲོག་གིས་ཡི་དྭགས་སུ་སྐྱེ་བ་མི་གཤའ་སྟེ་སྐྱེ་བར་འདུག བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཡོད་ན་ཐམས་ཅད་ཀྱིས་བཀུར་བར་གདའ། དེ་རང་ཉིད་ཀྱིས་རང་ཉིད་ལ་བསྒྲུབ་པ་ཡིན་མོད། བྱམས་པ་རྒྱུན་ཆད་མེད་པ་དཀའ། དཔེར་ན་མུན་ཁུང་དུ་གློག་བྱུང་ན་དེའི་འོད་ལ་བརྟེན་ནས་ཤད་ཀྱིས་སྤྱིལ་པོར་ཕྱིན་ནས་སྒོ་གཅོད་པ་ཡིན། དེ་དང་འདྲ་བར་བྱམས་པ་ལ་སོགས་པ་བསམ་པ་བཟང་པོ་ནམ་སྐྱེ་བའི་དུས་སུ་དེ་ལ་འཇུག་པ་གལ་ཆེ། དུས་རྟག་ཏུ་ཁོ་མི་འོང༌། རྐུན་མ་བྱུང་དུས་སུ་འཛིན་དགོས་པ་ཡིན། དེ་ལ་དུས་གནད་ལ་མཁས་པ་ཟེར་བ་ཡིན། ཕུན་སུམ་ཚོགས་པའི་དགེ་འདུན་ཐམས་ཅད་ཀྱི། །བདག་གཞན་དོན་འབྱུང་མི་ཟད་རྒྱན་གྱི་རྒྱུ། །འཕྲིན་ལས་གཞིར་གྱུར་སྤང་ཞིང་བླངས་པ་ཡིན། །རྡོ་རྗེ་འཆང་ཆེན་བླ་མ་མཉེས་ནས་སུ། །སྟོབས་བཅུ་མི་འཇིགས་གླང་ཆེན་སེང་གེའི་ཁྲི། །མ་ཆགས་པདྨ་ཐབས་དང་ཤེས་རབ་གདན། །ཉི་ཟླ་གཉིས་སྤྲས་ལྷུན་གྲུབ་ཁྲི་ལ་བཞུགས། །ས་བཅུའི་མགོན་པོ་རྒྱ་མཚོ་ལྟ་བུས་བསྐོར། །གསུང་གི་གསང་བ་ཞལ་གྱི་སྒོ་ཕྱེ་སྟེ། །མཚན་མཆོག་བཟང་པོ་དུང་གི་ཚེམས་བར་ནས། །ལྗགས་ཀྱི་དབང་པོ་པདྨ་རྐྱང་མཛད་དེ། །བརྒྱུད་པ་རྣམས་ཀྱི་ཐུགས་ཀྱི་ཉིང་ཁུ་མཆོག །རྒྱུད་སྡེ་ཀུན་གྱི་གནད་ཀྱི་བཅུད་ཕྱུངས་པ། །སྡེ་སྣོད་ཀུན་གྱི་རྩི་ཐོག་སྙིང་པོ་སྟེ། །ས་ཡི་སྙིང་པོ་ཞུན་མར་དྲིལ་བའི་གནད། །ཉམས་སུ་བླངས་ན་དངོས་གྲུབ་འབྱུང་བའི་ཆོས། །མི་བརྗེད་གཟུངས་མེད་འགྲོ་བ་དམན་པ་ཡིས། །དྲན་པ་གསོ་ཕྱིར་ཅུང་ཟད་ཡི་གེར་བཀོད། །དགེ་བ་འདིས་མཚོན་འཁོར་འདས་མ་ལུས་པ། །དུས་གསུམ་བསགས་དང་ཡོད་པའི་དགེ་བ་ཡིས། །ནམ་མཁའ་དང་མཉམ་འགྲོ་བ་མ་ལུས་པ། །དུས་གསུམ་སངས་རྒྱས་བླ་མའི་སྐུ་གསུང་ཐུགས། །མི་ཟད་རྒྱན་འཁོར་མྱུར་དུ་ཐོབ་པར་ཤོག

།ལུག་གི་ལོ་ཆོས་ཀྱི་འཁོར་ལོའི་ཟླ་བ། ཚེས་དྲུག་གི་དགོང་མོ་དགེ་འདུན་རྣམས་ཀྱི་སྤངས་ཤིང་བླངས་པས་མཉེས་ནས་གསུངས་པ་ལགས་སོ། །དགེའོ།། །། 1$00000351$0000024

༧༥༣༽ ༄། །གསང་བ་རྟེན་འབྲེལ་ཟབ་མོའི་གདམས་པ་དབོན་རིན་པོ་ཆེས་ཟིན་བྲིས།། 1$0000035 བླ་མ་རིན་པོ་ཆེའི་ཞལ་ནས་ཁྱེད་རང་ཕྱི་རོལ་ཏུ་འགྲོ་འདུག་བྱ་འདོད་པ་རྣམས་ཀྱི་དབང་དུ་བྱས་ན་བསམ་པ་བཟང་པོ་བྱང་ཆུབ་ཀྱི་སེམས་ཀྱིས་ཀུན་ནས་བླངས་ནས་འགྲོ་བ་དང༌། བླ་མ་རིན་པོ་ཆེས་ཁྱེད་རང་ལ་ཇི་ལྟར་བསྟན་པའི་གདམས་པ་རྣམས་མ་བསྙེལ་བར་བྱས་ནས་བྱ་བ་དང་བྱེད་པ་ཅི་བྱེད་ཀྱང་བླ་མའི་ཞབས་ཏོག་བྱེད་དགོས་པ་ལགས། དེ་ལྟར་དུ་བགྱིས་པས་དང་པོ་རང་ནས་བྱང་ཆུབ་ཀྱི་ལམ་དུ་འགྲོ་བ་ལགས། རང་གཞན་གྱི་དོན་རྒྱ་ཆེན་པོ་འགྲུབ་པ་ལ་ཚེགས་མེད། དེ་ལྟར་ཡང༌། བྱང་ཆུབ་སེམས་ཀྱི་རང་བཞིན་སྐུ། དཔལ་ལྡན་རྡོ་རྗེ་འཆང་བགྱི་བ་གསུང༌། ལམ་ཕུན་སུམ་ཚོགས་པ་དེ་མ་སྐྱེས་པ་སྐྱེ་དགོས། སྐྱེས་པ་གོང་ནས་གོང་དུ་བོགས་དབྱུང་བ་ལ་འབད་དགོས་པ་ལགས། དེ་ལྟར་མ་གྱུར་པ་ཞིག་ཏུ་སོང་ན། དང་པོ་རང་ནས་ཕུང་འདྲེ་ལ་ཟད་པའི་མཐའ་མེད་པ་ཞིག་འབྱུང་སྟེ། གར་ཕྱིན་པའི་ས་ཐམས་ཅད་དུ་འཁྲུག་པ་དང་སེམས་ཅན་ལ་གནོད་འཛུག་ཏུ་འགྲོ་བ་དང༌། རང་གི་རྒྱུད་ལ་ཡོན་ཏན་སྐྱེ་བར་འདོད་ཀྱང་མི་སྐྱེ་བ་དང༌། བྱ་བ་དང་བྱེད་པ་ཐམས་ཅད་ཀྱང་ཡག་ལུགས་སུ་མི་འགྲུབ་པ་དང༌། ཏིང་ངེ་འཛིན་ལའང་གཏིང་གནད་དུ་མི་འགྲོ་བ་ལགས། དེ་ལྟར་ཡང༌། སེམས་ཉིད་དང་བ་རྟོགས་པའི་འོད་གསལ་མ་མཆིས་པར། །བྱམས་དང་སྙིང་རྗེའི་གཟུགས་བརྙན་གསལ་བར་འདོད་པ་ཡི། །སྐྱེས་བུ་དེ་ནི་གཡའ་མ་ལས་བྱས་མེ་ལོང་བལྟ། །ཞེས་གསུངས་པ་ལྟ་བུ་ལགས། དེ་གང་ཡིན་ན། བྱིས་པ་སོ་སོའི་སྐྱེ་བོ་དག་གཡའ་མ་ལས་བྱས་པའི་མེ་ལོང་བལྟ་བར་འདོད་ཀྱང་བཞིན་གསལ་བར་མི་ནུས། དེ་བཞིན་དུ་འདིར་ཡང་བསམ་པ་རྣམ་པར་མ་དག་པས་གཞི་མ་བྱས་པ་ཞིག་ཏུ་སོང་ན་ཡོན་ཏན་རྒྱུད་ལ་སྐྱེ་བར་འདོད་ཀྱང་མི་སྐྱེ་གསུང༌། །གཞན་ཡང་ངེད་རང་ཐམས་ཅད་ལ་ནད་དང་གནོད་པ་འདིའང་བག་ཆགས་ཀྱིས་འབྱུང་བ་ལགས། དེའང་སྔར་གྱི་རྒྱུ་ངན་པ་སྔོན་དུ་སོང་བ་ལས་བྱུང་བ་ཡིན།

འོ་ན་དེ་འདག་པའི་ཐབས་ཡོད་དམ་མེད་སྙམ་ན། དེ་ཡོད་དེ་སེམས་བསྐྱེད་པ་སྔོན་དུ་སོང་བས་རང་ལུས་ཡི་དམ་གྱི་ལྷར་བསྒོམ། དེའང་ཕྱི་ཡི་དམ་གྱི་རྣམ་པ་ལ། ནང་ཕྲུ་མ་ཕུས་བཏབ་པ་ལྟ་བུ་གཙང་སིང་ངེ་བ་ལ་སྲོག་རྩ་ཀ་བ་ལྟ་བུར་བསམ། ཤེས་རབ་ཕ་རོལ་ཕྱིན་པའི་གནས་སུ་བླ་མ་རིན་པོ་ཆེ་བསྒོམ། དེ་ནས་རླུང་འཇམ་རླུང་བཟུང༌། མེའི་དམིགས་པ་འཇམ་པོ་ལ་བསླབ། དེ་ལྟར་ན་སྡིག་པ་དང་སྒྲིབ་པ་ཐམས་ཅད་འདག་པ་ལ་ཚེགས་མེད། ཁམས་ཤིན་ཏུ་དྭངས་པའི་དུས་སུ་དམིགས་པ་དམའ་བ་དང༌། གློད་པ་ཤིན་ཏུ་གལ་ཆེ། དམིགས་པ་མི་འཆུན་པ་བཞིན་གཅུན་ན་རྟ་ཤི་གཡག་འགྱེལ་ལ་འགྲོ་བས་གཟབ་པར་བྱའོ། །དེའང་སྔོན་གྱི་དུས་ནད་པ་ཞིག་ལ་དམིགས་པ་བསྟན་པས་ཕན་དུ་མ་འདོད། དེར་སྤྱན་སྔར་ཞུས་པས། ཅི་ཙུག་བྱུང་ཤོད་དང་གསུང༌། དམིགས་པ་གློད་ན་དྲག་པ་བཞིན་དུ་བྱུང་བྱས་པས། སྤྱན་སྔ་ནས་ཤིན་ཏུ་མཉེས་ནས་རྒྱུ་མཚན་མང་དུ་གསུངས་པ་ཡོད། གཞན་ཡང་རྨ་ལ་སོགས་པ་བྱུང་བའི་དུས་སུ་དམིགས་པ་སྒོམ་པ་གལ་ཆེ། དེ་ཇི་ལྟར་སྙམ་ན། རྨའི་ནང་དུ་བླ་མའི་སྐུ་སྲན་མ་ཕྱེད་གཤགས་ཙམ་ཞིག་བསྒོམ་པ་ལགས། དེའང་ཁམས་ཀྱིས་སྤྱོད་ན་ཤིན་ཏུ་དམིགས་པ་བརྟན་པར་ཉམས་སུ་ལེན། ཁམས་ཀྱིས་མ་ཐུབ་ན་གློད་པ་ལགས། དེ་ལྟར་ཉམས་སུ་བླངས་པས་རྨ་རུབ་པ་དང༌། སོས་པ་ལ་ཚེགས་མེད་པ་ཡིན། དེའང་གསང་བའི་རྟེན་འབྲེལ་འདི་མ་ཉམས་ཞིང་བརྟན་པ་གལ་ཆེ། འདི་མ་ཉམས་ན་མགོ་ཆག་ནས་ཀླད་པའི་རྒྱ་རལ་བ་ལ་ཐུག་ཀྱང་སོས་པ་ལ་ཚེགས་མེད། ཡོན་བདག་ཕོ་མོ་ལ་སོགས་པ་ལ་སྟོན་ན། དམིགས་པའི་རྟེན་ཇོ་བོ་ཐུགས་རྗེ་ཆེན་པོ་བསྒོམ་དུ་འཇུག །འཇིག་རྟེན་མགོན་པོ་རིན་པོ་ཆེའི་གསུང་སྒྲོས་བྲིས་པས། རྫོགས་པའི་སངས་རྒྱས་སུ་གྱུར་ཅིག། །། 1$0000024 ༧༥༤༽ ༄། །གྲིབ་སེལ་མནོལ་ཚངས་མ་དབོན་རིན་པོ་ཆེས་བསྒྲིགས་པ།། 1$0000035 ན་མོ་རཏྣ་གུ་རུ། བླ་མ་རིན་པོ་ཆེའི་གྲིབ་སེལ་ཐུན་མོང་མ་ཡིན་པ་འདི་ལ། ཕྱི་ནང་གསང་གསུམ་དེ་ཁོ་ན་ཉིད་དང་བཞིའོ། །དེ་ལ་ཕྱི་ཡི་གེ་གསུམ་གྱི་སྲོག་སྦྱང་ལ་འོད་ཟེར་གསུམ་གྱི་དོན་སྦྱང་བ་དང་གཅིག

ནང་སྣང་བ་རྒྱས་བཏབ་པ་ལ་རིག་པ་གནས་འཕོ་བ་མི་འགྱུར་བ་དང་གཉིས། གསང་བ་ནམ་མཁའ་ལ་མདའ་འཕེན་ཤེས་རབ་དབྱིངས་སུ་ཐིམ་པ་དང་གསུམ། ཡར་མར་ནི་ཁ་སྦྱར། ཧཱུྂ་གི་གནད་རིག་པའི་རྩལ་གྱིས་མི་འགྱུར་བར་བྱའོ། །དང་པོ་གནས་གསུམ་དུ། ཡི་གེ་གསུམ་རིག་པ་ངར་དང་བཅས་པ་འོད་ཟེར་གསུམ་གྱིས་ནང་གང་ནས། བ་སྤུའི་བུ་ག་ནས་ཕྱུ་རུ་རུ་བསམ་པས་བསྲུང། སིབ་སིབ་ཕར་འཕྲོས་པས་སེལ། ནད་གདོན་འགོ་ནད་ཚན་ཆེན་པོའི་དབང་དུ་འགྲོ་ན། རྒྱ་མི་ཆེ་ཙམ་གང་བར་བྱ། གཉིས་པ་ཐུགས་ཀར་རིག་པ་ཧྲིལ་གྱིས་རྩེ་གཅིག་ཏུ་ཧཱུྂ་དཀར་པོ་ལ་བསྡུས་པ་དང༌། འདུས་པ་དང༌། ཡུལ་གང་ཡང་རུང་བ་ལ་རྩེ་གཅིག་ཏུ་ཕྱིར་བཟུང༌། གཉིས་མེད་དུ་བསྲིང༌། ཡུལ་དེ་ལས་བཞག་ཏུ་མི་རེག་གོ། །གསུམ་པ་ཧཱུྂ་དཀར་པོ་ཧྲིལ་ལེ་བ་ལས་ཡར་གུ་ལུ་ལུ་བ་ལ་ཤེས་པ་ནང་དུ་རྩེ་གཅིག་ཏུ་གཏད། སྟེང་འོག་རླུང་ཁ་སྦྱར་ལ། སྣ་གཡོན་དུ་བུད་ནས་དབྱིངས་སུ་ཤེས་པ་རྩེ་གཅིག་ཏུ་གཏད་ནས་འཇའ་ཡལ་བ་ལྟར་རོ། །གསུམ་ག་ལ་གཉིས་མེད་ཀྱི་རྒྱས་རིང་བར་གདབ་པར་བྱའོ། །དེ་ཁོ་ན་ཉིད་སྣང་སྲིད་ཟིལ་གྱིས་མནན་ལ། མཉམ་གཞག་མ་འགགས་པའི་རྩལ་གྱིས་སྣང་བ་ལམ་དུ་འཁྱེར། རིག་པ་ངར་འདོན་པའི་བརྟུལ་ཞུགས་ཀྱིས་ཉམས་སུ་བླང་ངོ༌། །ཡུལ་མཛེ་ཕོ་ལ་སོགས་པ་ཡིན་ཡང༌། རྟོག་མེད་ཀྱིས་ཟིལ་གྱིས་མནན་ལ། མཉམ་གཞག་མ་འགགས་པའི་རྩལ་གྱིས་སྣང་བ་ལམ་དུ་འཁྱེར་བ། རིག་པ་ངར་འདོན་པའི་བརྟུལ་ཞུགས་ཀྱིས་ཉམས་སུ་བླང་བར་བྱའོ། །རྗེའི་ཞལ་ནས། གྲིབ་ཀ་བའམ་རྩིགས་པ་རེ་ལྡེ་ལ་སྤོས་ཀྱང་ཆོག་གསུང༌། ནན་ལྟར་ན་དགྲ་ལ་བཏང་བས་ཆོག་གསུང་ངོ༌། །ནང་གི་སྐབས་སུ་སྟོད་ལུང་ཇག་པ་ཤར་མོའི་གཏམ་རྒྱུད་ཀྱང་ཡིད་ཆེས་པར་བྱ་བའི་ཕྱིར་དུ་བསྟན། འདི་གྲིབ་སེལ་མནོལ་ཚངས་མ་ཞེས་བྱ་བ་ཤིན་ཏུ་ཟབ་པའི་གདམས་པའོ།། །། 1$0000024 ༧༥༥༽ ༄། །སྒོམ་ཐག་གི་རྣམ་བཞག། 1$0000035 བླ་མ་རྣམས་ལ་ཕྱག་འཚལ་ལོ། །སྒོམ་ཐག་ལ། རྒྱུད་ནས་མཆོད་ཕྱིར་ཐོགས་ཞེས་པའམ།

སངས་རྒྱས་རོལ་པ་ཞེས་པའི་མིང་དུ་འདོགས་པ་ལ། རིགས་ལྔའི་དབང་དུ་བྱས་ན་མི་བསྐྱོད་པའི་རིགས་ཡིན། ཕ་རོལ་ཕྱིན་པ་དྲུག་གི་དབང་དུ་བྱས་ན་བསམ་གཏན་གྱི་ཕ་རོལ་དུ་ཕྱིན་པའོ། །འདིའི་ཚད་ནི། རབ་རང་གི་ལག་པ་གཡོན་པའི་སེར་མོའི་རྩེ་ནས། དཔུང་མགོ་གཡོན་པའི་བར་ཡིན་ལ། འབྲིང་སོར་མོ་རྣམས་བཀུག་ནས་སོག་པའི་བར་ཡིན་ནོ། །ཐ་མ་ཐེ་བོང་ལ་བསྐོན་ནས་དཔུང་མགོའི་བར་ཡིན་ནོ། །དེ་བས་རིང་བའམ་ཐུང་བ་ལ་ཡང་འགལ་བ་མེད་དེ། རབ་གནས་མི་ཆགས་པ་མ་ཡིན་གསུང༌། འདིའི་རབ་གནས་བྱེད་པར་འདོད་པས། དང་པོར་མཆོད་པ་བཤམས། དེ་ནས་སྒོམ་ཐག་དེ་ཉིད་ཆོ་ག་ཡན་ལག་གསུམ་གྱིས་མི་བསྐྱོད་པར་ཀྲོང་གི་བསྐྱེད་ལ་མཆོད་པ་འབུལ། གསོལ་བ་གདབ་གསུང༌། འདི་ལུས་ལ་འཇུག་པའི་དུས་སུ་བསམ་བློ་ཅང་ཡང་མི་དགོས་གསུང༌། འདི་རྗེ་རིན་པོ་ཆེས། མི་ལས་གནང་བའི་ཆོས་དྲུག་གསར་མའི་ཁྲིད་ཆོས་གནང་བའི་དུས་སུ། གོང་གི་བླ་མ་རྣམས་ཀྱིས། ཐབས་ལམ་ལ་གཙོ་བོར་པུས་འཁྱུད་བཅུག་པ་ཁོ་ན་འདུག་པས། ཉིད་ཀྱིས་ཀྱང་ཕྱག་སྲོལ་དེ་ལྟར་དུ་གནང་བ་ལས། ཕྱིས་ཀྱི་དུས་དམིགས་པ་འདི་དང༌། སྒོམ་ཐག་བཅུག་དགོས་པའི་གཏན་ཚིག་ལུང་དང་བཅས་ནས་མཛད་པ་ཡིན་གསུང་ནས། འབུ་ཡ་རས་པ་ལ་གདམས་པའོ།། །། 1$0000024 ༧༥༦༽ ༄། །སྒྲོལ་མ་སྐྱབས་བདུན་མའི་གསོལ་འདེབས།། 1$0000035 མ་སྐྱེ་བ་མེད་པའི་ཆོས་དབྱིངས་ན། །ཡུམ་རྗེ་བཙུན་ལྷ་མོ་སྒྲོལ་མ་བཞུགས། །དེ་སེམས་ཅན་ཀུན་ལ་བདེ་སྟེར་མ། །བདག་འཇིགས་པ་ཀུན་ལས་བསྐྱབ་ཏུ་གསོལ། །རང་ཆོས་སྐུ་ཡིན་པ་མ་ཤེས་པས། །སེམས་ཉོན་མོངས་དབང་དུ་གྱུར་པ་ཡི། །མ་འཁོར་བ་འཁྱམས་པའི་སེམས་ཅན་ལ། །ཡུམ་ལྷ་མོ་ཁྱོད་ཀྱིས་བསྐྱབ་ཏུ་གསོལ། །ཆོས་སྙིང་ནས་རྒྱུད་ལ་མ་སྐྱེས་པར། །ཐ་སྙད་ཚིག་གི་རྗེས་འབྲངས་ནས། །གྲུབ་མཐའ་ངན་པས་བསླུས་པ་ལ། །ཡུམ་ཡང་དག་གི་ལྷ་མོས་བསྐྱབ་ཏུ་གསོལ། །རྟོགས་པར་དཀའ་བ་རང་གི་སེམས། །མཐོང་ནས་བསྒོམ་པར་མི་བྱེད་པར། །བྱ་བ་ངན་པས་ཡེངས་པ་ལ། །ཡུམ་དྲན་པའི་ལྷ་མོས་བསྐྱབ་ཏུ་གསོལ། །སེམས་རང་བྱུང་གཉིས་མེད་ཡེ་ཤེས་ལ། །གཉིས་སུ་འཛིན་པའི་བག་ཆགས་ཀྱིས། །ཇི་ལྟར་བྱས་ཀྱང་བཅིངས་པ་རྣམས། །ཐུགས་གཉིས་མེད་ཀྱི་ལྷ་མོས་བསྐྱབ་ཏུ་གསོལ། །ཡང་དག་གི་དོན་ལ་གནས་བྱས་ཀྱང༌། །རྒྱུ་འབྲས་ཀྱི་རྟེན་འབྲེལ་མི་ཤེས་པས། །ཤེས་བྱའི་དོན་ལ་རྨོངས་པ་ལ། །ཡུམ་ཀུན་མཁྱེན་གྱི་ལྷ་མོས་བསྐྱབ་ཏུ་གསོལ། །སྤྲོས་བྲལ་ནམ་མཁའི་མཚན་ཉིད་ཅན། །ཐམས་ཅད་དེ་དང་དབྱེར་མེད་ཀྱིས། །ད་དུང་སློབ་པའི་གང་ཟག་ལ། །ཡུམ་རྫོགས་སངས་རྒྱས་ཀྱིས་བསྐྱབ་ཏུ་གསོལ།།

།། 1$0000024 ༧༥༧༽ ༄། །རྗེ་མར་པའི་རྣམ་སྨིན་ལུས་ཀྱི་འཕོ་བའི་གདམས་པ།། 1$0000035 འདིར་གཉིས་པ་རྣམ་པར་སྨིན་པའི་ལུས་འཕོ་བ་ལ་གཉིས་ཏེ། སྦྱང་བ་དང༌། ལས་ལ་སྦྱར་བའོ། །དང་པོ་ནི། དབེན་པའི་གནས་སུ། བདེ་བའི་སྟན་ལ་བསམ་གཏན་གྱི་ཡན་ལག་ལྔས་གནས་པར་བྱས་ལ། སྐྱབས་འགྲོ་སེམས་བསྐྱེད་སྔོན་དུ་སོང་བས་ལུས་ཡི་དམ་གྱིས་ལྷར་བསྒོམ། སྟོང་ར་བསྒོམ། རྩ་དབུ་མ་དང་འཁོར་ལོ་ལྔ་གསལ་བཏབ། དེ་ནས་མདུན་གྱི་ནམ་མཁའ་ལ་གདན་བཞི་བརྩེགས་ཀྱི་སྟེང་དུ། རང་གི་རྩ་བའི་བླ་མ་དེ་ངོ་བོ་བླ་མ་དམ་པ་ཧེ་རུ་ཀཿརང་བཞིན་ཆོས་ཀྱི་སྐུ། རྒྱན་ཆ་ལུགས་དང་ལྡན་པར་བསྒོམ། དེའི་མཐའ་མ་ན་ཕར་ལ་གནས་གསུམ་གྱི་དཔའ་བོ་མཁའ་འགྲོ་ཐམས་ཅད་སྤྲིན་གྱི་ཕུང་པོ་གཏིབས་པ་བཞིན་དུ་ཐིབས་སེ་བཞུགས་པར་བསམ། དེ་ལ་ཕྱི་ནང་གསང་གསུམ་གྱིས་མཆོད་པས་མཆོད། ལུས་ལོངས་སྤྱོད་ཐམས་ཅད་ལྟོས་པ་མེད་པར་འབུལ། དེ་ནས་རྩ་དབུ་མའི་མར་སྣ་གསང་གནས་བདེ་སྐྱོང་གི་འཁོར་ལོ། རླུང་གི་དཀྱིལ་འཁོར་ཞིག་བསམ། དེའི་སྟེང་དུ་ཉི་མའི་གདན། དེའི་སྟེང་དུ་རང་གི་རྣམ་པར་ཤེས་པའི་ངོ་བོ་ཡུམ་རྗེ་བཙུན་མ་རྡོ་རྗེ་རྣལ་འབྱོར་མ། ཚོན་གང་ངམ་སོར་བཞི་ལ་སོགས་པ་ཡིད་དང་གང་མཐུན་པ་རྒྱན་ཆ་ལུགས་དང་ལྡན་པ་ཞིག་བསམ། དེས་ནམ་མཁའི་དཔའ་བོ་མཁའ་འགྲོ་རྣམས་ཀྱིས། འཇའི་ཚོགས་འཁྲུགས་པ་དང༌། སྤོས་ཀྱི་ངད་ལྡང་བ་དང༌། མེ་ཏོག་གི་ཆར་འབེབས་པ་དང༌། རོལ་མོའི་སྒྲ་སྒྲོགས་པ་ལ་སོགས་པའམ། ཆོ་འཕྲུལ་དཔག་ཏུ་མེད་པ་བསྟན་པས་གསང་གནས་ཀྱི་རྗེ་བཙུན་མ་གདན་རླུང་གི་དཀྱིལ་འཁོར་དང་བཅས་པ་གཡོ་ཞིང་བསྐྱོད། འགུལ་ཞིང་འདེགས་པ་དང༌། གསང་གནས་ནས་རིན་ཆེན་མཁའ་འགྲོ་རྣམས་ཀྱིས། རྩ་དབུ་མའི་ནང་ན་ཡར་རྩེན་གྱིས་བཏེགས་ནས། ལྟེ་བ་སྤྲུལ་པའི་འཁོར་ལོའི་དབུས་སུ་བྱོན་པར་བསམ་ལ་འོག་རླུང་ལན་གསུམ་འཐེན། ཡང་གོང་ལྟར་དཔའ་བོ་མཁའ་འགྲོ་རྣམས་ཀྱིས་རོལ་མོའི་སྒྲ་སྒྲོགས་པ་ལ་སོགས་པའི་ཆོ་འཕྲུལ་གོང་ལྟར་བསྟན་པས།

ལྟེ་བ་ནས་པདྨ་མཁའ་འགྲོ་རྣམས་ཀྱིས། རྩ་དབུ་མའི་ནང་ན་ཡར་ཡེང་གིས་བཏེགས་ནས། སྙིང་ག་ཆོས་ཀྱི་འཁོར་ལོའི་དབུས་སུ་རྩེན་གྱིས་བྱོན་པར་བསམས་ལ་འོག་རླུང་ལན་གསུམ་འཐེན། ཡང་གོང་གི་དཔའ་བོ་མཁའ་འགྲོ་རྣམས་ཀྱིས་མེ་ཏོག་ལ་སོགས་པའི་ཆོ་འཕྲུལ་གོང་ལྟར་བསྟན་པས་སྙིང་ག་ནས་རྡོ་རྗེ་མཁའ་འགྲོ་ལ་སོགས་པ་རྣམས་ཀྱིས་ཡེང་གིས་བཏེགས་ནས། མགྲིན་པ་ལོངས་སྤྱོད་ཀྱི་འཁོར་ལོའི་དབུས་སུ་རྩེན་གྱིས་བྱོན་པར་བསམ་ལ། འོག་རླུང་ལན་གསུམ་ཐེན། ཡང་གོང་གི་དཔའ་བོ་མཁའ་འགྲོ་རྣམས་ཀྱིས་ཆོ་འཕྲུལ་བསྟན་པས། མགྲིན་པ་ནས་ལས་ཀྱི་མཁའ་འགྲོ་རྣམས་ཀྱིས་བཏེགས་ནས་སྤྱི་བོ་བདེ་ཆེན་གྱི་འཁོར་ལོའི་དབུས་སུ་བྱོན་པར་བསམས་ལ། འོག་རླུང་ལན་གསུམ་ཐེན། དེའང་མགྲིན་པ། སྙིང་ག ལྟེ་བ་རྣམས་སུ་ཕྱིར་དབབ། ཐུན་མཚམས་སུ་རྗེ་བཙུན་མ་གསང་གནས་སུ་རྡོ་རྗེ་རྒྱ་གྲམ་གྱི་ལྟེ་བ་ལ་བཞུགས་པར་བསམས་ལ། ཕྱག་རྒྱ་ཆེན་པོའི་ངང་ལ་མཉམ་པར་བཞག དགེ་བའི་རྩ་བ་བསྔོ་བར་བྱ། དེ་ལྟར་ཁུག་པ་ཉེར་ཅིག་གམ་བརྒྱ་རྩ་ལ་སོགས་པ་བསྒོམས་པས། སྣང་བ་ལ་རོལ་མོའི་སྒྲ་དང༌། སྤོས་ཀྱི་ངད་ལྡང་བ་ལ་སོགས་པ་མངོན་སུམ་དུ་བྱུང་ན་འབྱོངས་པའི་ཚད་དོ། །གཉིས་པ་ལས་ལ་སྦྱར་བ་ནི། ཕྱི་ནང་གསང་གསུམ་གྱི་འཆི་ལྟས་ཚང་བ་དང༌། དཀོན་མཆོག་ལ་མཆོད་པ་དང༌། མཁའ་འགྲོ་དང་མཆེད་གྲོགས་ལ་ཚོགས་ཀྱིས་མཉེས་པར་བྱས་ལ། བླ་མ་དང་དཔའ་བོ་མཁའ་འགྲོ་གོང་ལྟར་བསྒོམ། རྗེ་བཙུན་མ། ལྟེ་བ། སྙིང་ག། མགྲིན་པ་རྣམས་སུ་རིམ་གྱིས་བྱོན་པར་བསམས་ལ། མགྲིན་པར་ཕྱི་དབུགས་ཆད་ལ་ཁད་ཀྱི་བར་དུ་བསྡད། དབུགས་འགྲོ་བ་དང་དེ་ནས་ལས་ཀྱི་མཁའ་འགྲོས། མགྲིན་པ་ནས་སྤྱི་བོར་གདན་དྲངས། སྤྱི་བོ་ནས་མཁའ་འགྲོ་རྣམས་ཀྱིས། བླ་མའི་ཐུགས་ཀར་གདན་དྲངས། བླ་མ་དང་རྗེ་བཙུན་མ་དང་རང་སེམས་གསུམ་དབྱེར་མེད་པ་སྟེ། གནས་གསུམ་གྱི་དཔའ་བོ་མཁའ་འགྲོ་རྣམས་ཀྱིས་མེ་ཏོག་གི་ཆར། འཇའི་ཚོགས། སྤོས་ཀྱི་ངད།

རོལ་མོའི་སྒྲ་དང་བཅས་ཏེ་བདེ་ཆེན་མཁའ་སྤྱོད་ཀྱི་གནས་སུ་གཤེགས་པར་བསམ། དེས་རོལ་མོའི་སྒྲ་ལ་སོགས་པ་མངོན་སུམ་དུ་འོང་ཞིང་རྡོ་རྗེ་འཆང་གི་དྲུང་དུ་བླ་མ་དང་གཉིས་སུ་མེད་པར་འཚང་རྒྱའོ། །རྗེ་མར་པའི་སྲས་ཤིག་ལྕེ་ཆུང་ལ་མདའ་ཕོག་ནས། འཕོ་བ་འདི་མཛད་པས་ཐོད་པ་མཐེབ་གང་པ་ཙམ་ཞིག་ཡར་ནས། ནམ་མཁའ་ལ་འཇའ་དང་འོད་ཀྱིས་གང་བར་གདའ།། །། 1$0000024 ༧༥༨༽ ༄། །རྗེ་མར་པའི་ཞལ་གདམས་འཕོ་བ་འཇའ་ཚོན་མའི་གདམས་པ།། 1$0000035 ཡང་བླ་མ་རིན་པོ་ཆེའི་ཞལ་ནས། སྤྱིར་རྡོ་རྗེའི་ལུས་འདི་སྐྱེ་བར་བྱེད་པའི་རྒྱུ་དང༌། གནས་པར་བྱེད་པའི་གཞི་དང༌། འཇིག་པར་བྱེད་པའི་རྐྱེན་དང་གསུམ་ཡིན་གསུངས། དེ་ལ་སྐྱེ་བར་བྱེད་པའི་རྒྱུ་ནི། དང་པོ་རྡོ་རྗེའི་ལུས་འདི་འགྲུབ་པ་ཡང༌། ཕ་ལས་ཐོབ་པའི་ཐིག་ལེ་དཀར་པོ་དང༌། མ་ལས་ཐོབ་པའི་ཐིག་ལེ་དམར་པོ་གཉིས་ལས་གྲུབ་ཅིང༌། དེ་ནས་ཕ་ལས་ཐོབ་པའི་ཐིག་ལེ་དཀར་པོ་སྨིན་མཚམས་སུ་གནས། དེས་སོ་དང་སེན་མོ། སྐྲ་དང་རུས་པ། རྐང་དང་ཆུ་རྒྱུས་ཐམས་ཅད་བསྐྱེད་པར་བྱེད། མ་ལས་ཐོབ་པའི་ཐིག་ལེ་དམར་རྡོ་རྗེ་ནོར་བུའི་རྩེ་མོ་དང་པདྨའི་ཟེ་འབྲུའི་རྩེ་མོར་གནས། དེས་ཤ་དང་ཁྲག བཀྲག་དང་མདངས་ཐམས་ཅད་སྐྱེད་པར་བྱེད་པའི་རྒྱུ་ལགས། གཉིས་པ་གནས་པར་བྱེད་པའི་གཞི་ཡང༌། ཐིག་ལེ་དཀར་དམར་གཉིས་པོ་དེ་གནས་མ་འཆུགས་པར་སོ་སོར་ཇི་སྲིད་གནས་ཀྱི་བར་དུ་རྡོ་རྗེའི་ལུས་འདི་འཇིག་མི་སྲིད་དེ། གནས་པའི་གཞི་བྱེད་པ་ཡིན། གསུམ་པ་འཇིག་པའི་རྐྱེན་ནི། ཐིག་ལེ་གཉིས་པོ་དེ་གནས་འཆུགས་ན་རྡོ་རྗེའི་ལུས་འདི་ཅིས་ཀྱང་འཇིག་པ་ཡིན་ཏེ། དེ་ཡང་ཕ་ལས་ཐོབ་པའི་ཐིག་ལེ་མར་འོང་བ་དང༌། མ་ལས་ཐོབ་པའི་ཐིག་ལེ་དམར་པོ་ཡར་འོངས་པ་གཉིས་རྩ་དབུ་མའི་ནང་དུ་གཏི་མུག་གིས་འཕྲད་པ་ཡིན། དེའི་རྟགས་སུ་སྤྲེལ་དཀར་སྣ་དམར་བཞོན་ནས་ཤར་ཕྱོགས་སུ་འགྲོ་བ་རྨི་ལམ་དུ་འོང༌། དེ་བྱུང་ན་ལྟས་ངན་ཆེན་པོའི་རྨི་ལམ་ཡིན་པས།

ཅིས་ཀྱང་མི་ཕན། རྡོ་རྗེའི་ལུས་འདི་མྱུར་དུ་འཇིག་པ་ཡིན། འོ་ན་དེ་ལ་བཅོས་ཡོད་དམ་མེད་སྙམ་ན། ཁ་ཆེམ་འཇོག་ལོང་ཙམ་ཞིག་ཡོང༌། ལར་བཟློག་པ་ནི་མི་སྲིད་པ་ཡིན། དེ་ལ་བཅོས་ནི། དེ་ལྟ་བུ་རྨིས་པའི་དུས་སུ། རྨི་ལམ་ནང་དུ་བཅོས་རེད་ན་རབ། དེ་ལྟར་མ་རེད་ན། གཉིད་སད་པ་དང་ལུས་སེམས་ཐམས་ཅད་མི་བདེ་ནས་འགྱུར་སྙིང་འདོད་པ་འོང༌། དེའི་དུས་སུ་སྙིང་རུས་བྱས་ལ། གཞོགས་མ་འགྱུར་བར། རྨི་ལམ་རྨི་དུས་ཀྱི་འཁྲུལ་འཁོར་དེ་གཏན་ནས་མ་ཞིག་པར་བྱ། འཁྲུལ་འཁོར་དེ་ཞིག་ན་བཅོས་བྱས་མ་བྱས་མེད། དེ་ནས་དང་པོ་ལམ་དུ་བཏང་སྟེ། བདག་གི་རྨི་ལམ་ངན་པ་འདིས་བདག་དང་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་རྨི་ལམ་ངན་པ་འདི་དང༌། ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་པར་གྱུར་ཅིག ཅེས་རྒྱུད་ལ་སྟབས་ཀྱི་མ་སྐྱེས་ཀྱི་བར་དུ་ལམ་དུ་བཏང༌། ལམ་དུ་ཐེངས་པའི་རྟགས། ལུས་སེམས་ཐམས་ཅད་བདེ་འབོལ་གྱིས་འགྲོ། དེའི་དུས་སུ་སེམས་བསྐྱེད་དེ། ལུས་ཡི་དམ་གྱི་ལྷར་ཝལ་གྱིས་བསྒོམ། རྗེ་རིན་པོ་ཆེ་སྙིང་གི་དབུས་སུ་དྲན་ཙམ་བྱ། དེ་ནས་ཕྱག་རྒྱ་ཆེན་པོ་ལ་ལྷན་གྱིས་མཉམ་པར་བཞག རྗེས་དགེ་བའི་རྩ་བ་བསྔོ་བ་བྱ། དེ་ལྟར་གཤའ་མ་ཞིག་གནད་དུ་སོང་ན། ལོ་རེ་ཙམ་ཐུབ་པ་ཡང་ཡོད། དེ་མ་ཐུབ་ན་ཟླ་རེ་ཟླ་གཉིས་ཙམ་ཁ་ཆེམས་འཇོག་ལོང་ཙམ་འོང་བ་ཡིན་པས་ཁ་ཆེམས་ཆོས་དང་མཐུན་པ་བཞག འཕོ་བ་སྦྱོང་བ་ལ་སོགས་པ་ཚེ་ཕྱི་མའི་དོན་སྒྲུབ་པ་གལ་ཆེ། རྗེ་རིན་པོ་ཆེའི་ཞལ་ནས། བཅོས་འདི་བྱང་ཆུབ་ཀྱི་སེམས་སྤྲིན་གསེབ་ཏུ་སྦེད་པའི་མན་ངག་བྱ་བ་ཡིན། དཔེ་ཅི་དང་འདྲ་ན། རྟ་རྒོད་ཅིག་ཐག་པ་བཟང་པོ་ཞིག་གིས་ཕུར་པ་བཟང་པོ་ཞིག་ལ་བཏགས་ན། རྟ་དེ་ཐེངས་གཅིག་འགྲོགས་ནས་འོང་ཡང༌། ཚུར་སྒར་གྱིས་འོང་བ་དང་འདྲ་བར། ཆོས་འདི་གཤའ་མ་ཞིག་རེད་ན། ཐིག་ལེ་གཉིས་པོ་དེ། དེ་རང་དུ་ཅི་རིགས་ལྷན་དུ་གནས། དེར་ཇི་སྲིད་གནས་ཀྱི་བར་ལ་མི་འཆི། དེ་ནས་གཉིས་པོ་དེ་ཡན་མན་དུ་འཆུགས་ན།

ཚེའི་དུས་བྱེད་པའི་དུས་སུ། སྣ་བུག་ནས་ཆུ་སེར་དམར་བརླན་པ་ཐིགས་ཅིག་འོང༌། དེ་མ་ལས་ཐོབ་པའི་ཐིག་ལེ་ཡིན། རྡོ་རྗེ་ནོར་བུ་ནས་ཐིག་ལེ་དཀར་པོ་ཐིགས་གཅིག་འོང༌། དེ་ཕ་ལས་ཐོབ་པའི་ཐིག་ལེ་ཡིན། དེ་ལྟར་ཡང༌། ལུས་ཅན་རྣམས་ནི་འཕོ་བའི་ཚེ། །བདུད་རྩི་ཉི་མ་གྱེན་ལ་འཛེག །བྱང་སེམས་ཟླ་བ་ཐུར་དུ་འབབ། །དེ་ཚེ་ལུས་ནི་འཇིག་པར་འགྱུར། །ཞེས་གསུང་བ་ཡང་འདི་ལ་དགོངས་པ་ཡིན། བཅོས་དེ་མ་རེད་ན་དཔེ་ཅི་དང་འདྲ་ན། ད་ཅི་རྟ་རྒོད་དེ་ཕུར་པ་ལ་མ་བཏགས་ན་ཤད་ཀྱིས་འགྲོ་བ་བཞིན། ཐིག་ལེ་གཉིས་པོ་དེ་ཡན་མན་དུ་འཆུགས་ནས་ཁ་ཆེམས་ཀྱང་འཇོག་ལོང་མི་ཡོང་བ་ཡིན། དེས་ན་རྡོ་རྗེའི་ལུས་ཀྱི་གནས་ལུགས་ལ་མཁས་པར་བྱེད་དགོས་པས། དེ་ལྟར་ཐུགས་ཀྱི་དལ་དུ་བཞག་ནས་ཉམས་སུ་ལེན་པར་ཞུ་གསུངས།། ཡང་བླ་མ་རིན་པོ་ཆེའི་ཞལ་ནས། འཆི་བའི་དུས་སུ་འཕོ་བའི་གདམས་ངག་འདི་གནད་ཤིན་ཏུ་ཆེ། འཕོ་བ་རང་ལ་ཡང༌། རིགས་མི་འདྲ་བ་དཔག་ཏུ་མེད་པ་ཞིག་ཡོད་ནའང༌། འཕོ་བ་ཞལ་གདམས་མ་ཤིན་ཏུ་ཟབ་པ་ཡིན་ཏེ། དེ་ཡང་སྔོན་རྗེ་མར་པ་ལོ་ཙཱ་ཆེན་པོ་དེ། རྔོག་གཞུང་པས་གཞུང་གི་རི་བོ་རུ་སྤྱན་དྲངས་ནས་ཆོས་ཞུས། གནག་མེད་བདུན་ཅུ་ཐམ་པ་འཇོ་ཟོ་བཙུན་མོ་སྒོ་ཁྱི་ཡན་ཆད་ཕུལ། འབྲི་རྒན་མོ་ཞིག་བཞག་པ་ལ། རྗེ་མར་པའི་ཞལ་ནས། ཁྱོད་འབྲི་རྒན་མོ་དེ་མི་འབུལ་བ་ཅི་ཡིན་གསུངས། འདི་ལ་གཡང་ཡོད་པ་ཡིན་ཞུས་པས། ང་ལ་ཡང་སྒོམ་པས་སངས་རྒྱས་པའི་གཏུམ་མོ་བྱ་བ་ཡོད་དེ། ཁྱོད་ལ་བསྟན་པ་ཡིན། མ་སྒོམ་པར་སངས་རྒྱས་པའི་གདམས་ངག་འཕོ་བ་བྱ་བ་ཡོད། དེ་གཡང་ཡོད་པས་ཁྱོད་ལ་མི་སྟོན་གསུང༌། གཟོད་དེ་ནས་འབྲི་རྒན་མ་དེ་ཡང་ཕུལ་ཞབས་ཏོག་དཔག་ཏུ་མེད་པ་མཛད་པ་དང༌། འཕོ་བའི་གདམས་ངག་ཀྱང་གནང་བ་ཡིན་གསུངས། དེ་ཡང་འདི་ལ་ས་བཅད་ཀྱི་དམིགས་པ་ལྔ་ཡིན་ཏེ། དང་པོ་རླུང་ལྟས་བརྟག་པ་དང་གཅིག ལུས་བཅོས་ཏེ་འཕོ་བ་དང་གཉིས། སེམས་བཅོས་ཏེ་འཕོ་བ་དང་གསུམ། ཏུག་ཏུག་གི་དུས་གནད་དང་བཞི།

བླ་མ་མཐོ་བར་བསྒོམ་པ་དང་ལྔ་ཡིན། དེ་ལ་དང་པོ་རླུང་ལྟས་བརྟག་པ་ནི། གཡུལ་ངོར་མཚོན་གྱིས་རྨས་པའམ། རྦབ་ཏུ་སོང་བའམ། མགོ་ཆག་པ་ལ་སོགས་པ་གློ་བུར་བ་ལ་འདི་འོང་བའི་ངེས་པ་མེད། འོ་ན་གང་ལ་འོང་སྙམ་ན་རང་ཉིད་ཞག་ཤས་རབ་ཏུ་གནས་ལུས་ཤེད་ཆུང༌། རང་ལ་རང་ཡིད་མི་ཆེས་པ་ཞིག་འོང༌། དེའི་དུས་སུ་དང་པོ་ཞག་འགའ། སྣ་བུག་གཡས་ན་མར་རླུང་ཤར་ཤར་རྒྱུ། དེ་རླུང་སེམས་ཐམས་ཅད་རྩ་གཡས་པའི་ནང་ནས་ཚུར་ལྡོག་པ་ཡིན། ཡང་ཞག་འགའ་ན་སྣ་བུག་གཡོན་ན་མར་རླུང་ཤར་ཤར་རྒྱུ། དེ་རླུང་སེམས་ཐམས་ཅད་རྩ་གཡོན་པའི་ནང་ནས་ཚུར་ལྡོག་པའི་རྟགས་ཡིན། ཡང་སྣ་བུག་གཉིས་ཀ་ན་མར་རླུང་ཤར་ཤར་རྒྱུ། དེ་རླུང་སེམས་ཐམས་ཅད་རྩ་དབུ་མའི་ནང་དུ་ཚུར་ལྡོག་པའི་རྟགས་ཡིན། དེ་ལྟར་བྱུང་ན་ལྟས་ངན་ཆེན་པོའི་རླུང་ཡིན་པས་འཇིག་རྟེན་འདི་བློ་ལིངས་ཀྱིས་བཏང་ལ། སྐྱེ་བ་གཏན་གྱི་སོ་ནམ་1$0000033སྒྲུ1$0000035བ་དགོས་པས། གཉིས་པ་ལུས་བཅོས་ཏེ་འཕོ་བ་སེངྒེའི་ཉལ་སྟབས་བྱས་ཏེ། དེ་ཡང་སེངྒེའི་ཉལ་སྟབས་ཟེར་བའི་རྒྱུ་མཚན་མིའི་སེངྒེ་སངས་རྒྱས་བཅོམ་ལྡན་འདས་རྣམས་མྱ་ངན་ལས་འདའ་བའི་ཚུལ་སྟོན་པའི་དུས་སུ། འཁྲུལ་འཁོར་འདི་ལྟར་མཛད་པས། སེངྒེའི་ཉལ་སྟབས་་་་་་ནི་མགོ་བྱང་ཕྱོགས་སུ་བསྟན། གཞོག་གཡས་པ་ས་ལ་ཕབ། རྐང་པ་གཉིས་ཤད་ཀྱིས་བརྐྱང༌། ལོང་བུའི་སྟེང་དུ་ལོང་བུ་འོང་བར་བྱ། ལག་པ་གཡོན་པ་བརླའི་སྟེང་ན་ཕྱིར་བརྐྱང༌། གཡས་པའི་ལག་མཐིལ་འགྲམ་པ་ལ་གཏད། ཟེར་བ་ཡིན། རྡོ་རྗེ་ལུས་ཀྱི་གནས་ལུགས་ཀྱི་འཁྲུལ་འཁོར་རེ་ལ་གནད་དུ་སོང་བས། ཏིང་ངེ་འཛིན་རེ་ལ་གནད་དུ་འགྲོ་བ་གཤིས་ཡིན། འཁྲུལ་འཁོར་རྒྱལ་པོ་དང་འདྲ། ཏིང་ངེ་འཛིན་བྲན་དང་འདྲ་བགྱི་བ་ཡིན་པས། འདིའི་དུས་སུ་སེངྒེའི་ཉལ་སྟབས་འདི་ཤིན་ཏུ་ཟབ་པ་ཡིན། གསུམ་པ་སེམས་བཅོས་ཏེ་འཕོ་བ་ནི། དཀོན་མཆོག་རྟེན་དང་མཆོད་པ་ཅི་འབྱོར་བ་བཤམས། སེམས་བསྐྱེད་ལུས་ཡི་དམ་གྱི་ལྷར་ཝལ་གྱིས་བསྒོམ།

རྩ་དབུ་མ་ཤབ་ཀྱིས་གསལ་གདབ། དེ་ཡང་ཕྱི་དཀར་ལ་ནང་དམར་བ། མར་སྣ་སྤུ་མཚམས་སུ་ཟུག་པ། ཡར་སྣ་སྤྱི་བོ་ཚངས་པའི་བུ་གར་ཟུག་པ། ཚངས་བུག་སྐར་ཁུང་ལྟར་གསལ་ཧ་རེ་ཡོད་པའི་རྩ་དབུ་མའི་མར་སྣ་རང་གི་ཤེས་པའི་ངོ་བོ་ཡི་གེ་ཧཱུྃ་ཁ་དོག་དམར་པོ་མེ་སྟག་ལྟ་བུ་ཞིག་ཕྱེད་རྩ་དབུ་མའི་ནང་ན་ཧྲིབ་བེ་ཆུད་ནས་ཡོད་པར་བསམ། སྤྱི་གཙུག་ནས་འདོམ་གང་ཡན་ཆོད་ཙམ་གྱི་ནམ་མཁར། རང་ཉིད་ཀྱི་རྩ་བའི་བླ་མ་བློ་གཏོད་ཐུབ་པ་ཡོད་ན་དེ་ཉིད་བཞུགས་པར་བསམ། བློ་ཐུབ་ངེས་མེད་ན་ཡི་དམ་གྱི་ལྷ་བཞུགས་པར་བསམ། དེ་ནས་ཡན་ལག་བདུན་པ་རྒྱས་བསྡུས་ཁམས་ཀྱིས་ཅི་ལྕོགས་སུ་འབུལ། དེ་ནས་ལས་སྦྱོར་ནམ་རན་པའི་དུས་སུ། རྣམ་པར་ཤེས་པའི་ངོ་བོ་ཡི་གེ་ཧཱུྃ་དེ། རྩ་དབུ་མའི་ནང་ནས་སྤྱི་བོ་ཚངས་པའི་བུ་ག་ན་ཡར་རྒྱངས་ཀྱིས་བྱོན་པས་བླ་མ་ཡི་དམ་གང་ཡིན་དེའི་ཐུགས་ཀར་ཐིམ་པར་བསྒོམ། དེ་ནས་ཤེས་པ་མར་མི་གཞུག དེ་ལྟར་འཕོས་ན་རྣམ་ཤེས་བླ་མ་ཡི་དམ་དུ་འཕོ་བྱ་བ་ཡིན་ཤིན་ཏུ་ཟབ་པ་ལགས། བཞི་པ་ཏུག་ཏུག་གི་དུས་གནད་ནི། ཕྱི་དབུགས་བསྡུས། ནང་དབུགས་མ་ཆད་པའི་སྐབས་དེར། རྐང་པ་ཕྱིར་འགུལ་བ་ཞིག་དང༌། མིག་གྱེན་ལ་ལོག་པ་ཞིག་འོང༌། ཁ་ཐང་གིས་བྱེད། འདི་ལ་འཇིག་རྟེན་པ་རྣམས་ཀྱིས་ཤི་འཕྲས་ཟེར། དེའི་དུས་སུ་མི་ཞེ་སྡང་ཆུང་བ་ཆོས་རྒྱུས་ཡོད་པ་ཞིག་སེམས་ལ་འཕྲོད་པ་ཞིག ཚངས་བུག་ཐད་སོ་ན་མར་ཅུང་ཟད་རེག་ཅིང་འདི་ན་ཁྱོད་ཀྱི་བླ་མ་ཡི་དམ་བཞུགས་ཞེས་གོ་གསེད་བྱ། འདིའི་དུས་སུ་ཚིག་དྲག་པོ་དང་སྤྱོད་ལམ་མི་འཕྲོད་པ་དང༌། ཏུག་ཏུག་ཀྱང་དྲག་པོ་བྱེད་དུ་མ་ཉན། ཞེ་སྡང་སྐྱེ་དོགས་ཡོད། རྟེན་མ་ཕྱོགས་སུ་འགྲོ་འདུག་མི་བྱ་བྱས་ན་རྣམ་ཤེས་འོག་སྒོ་ན་མར་འཕོས་ནས་ངན་སོང་དུ་འགྲོ་བ་ཡིན། དེ་རྣམས་ཀྱི་རྒྱུ་མཚན་སྐབས་དེར་ཡན་ལག་གི་རླུང་ཐམས་ཅད་རྩ་དབུ་མའི་ནང་ན་ཚུར་སྡོགས་ནས་རླུང་སེམས་ཐམས་ཅད་དངུལ་ཆུ་སྨྱུག་མའི་ནང་བླུག་པ་ལྟར་དེར་འདུས་ནས་ཡོད་པས།

ནང་གི་ཤེས་པ་སྔར་འགྱུར་མང་པོས་གསལ་བས་སྤྱི་བོ་ན་མར་ཡང་རེག་པ་ཙམ་གྱིས་ཚོར་ནས་རྣམ་ཤེས་ཡར་འཕོ་བ་ཡིན། དུས་གནད་ཀྱི་ལས་སྦྱོར་ནི་དུས་དེར་རན་པ་ཡིན་པས། རང་ཉིད་ཀྱིས་ཀྱང་རྣམ་ཤེས་བླ་མར་འཕོ་བ་ལ་སོགས་པ་གདམས་ངག་ཀྱང་སྐབས་དེར་དྲན་པར་བྱ། ལྔ་པ་བླ་མ་མཐོ་བར་བསྒོམ་པའི་གནད་ནི། རྡོ་རྗེའི་ལུས་འདི་འབྱུང་བ་ལྔའི་རླུང་ལྔ་ཡོད། དེ་རྣམས་རླུང་དང་བསྡོངས་ནས་ཡར་ཐོན་པས་བླ་མ་མཐོ་བའི་གནད་ཀྱིས་ནམ་མཁའ་ལ་འཇའ་ཁ་དོག་ལྔ་ཁྲ་ཐིབ་ཀྱིས་ཡོང༌། སྤྱི་བོ་ན་ཡར་ཚ་ཆི་ལི་ལི་རླངས་པ་ཐུལ་གྱིས་ཡོང༌། དེས་འཕོ་བ་གཤའ་མ་ཐེབས་པའི་རྟགས་ཡིན། དེས་ན་འདི་ལ་འཕོ་བ་ནགས་ཤོད་མ་ཞེས་ཀྱང་ཟེར་འཇའ་ཚོན་མ་ཞེས་ཀྱང་ཟེར། ཞལ་གདམས་མ་ཞེས་ཀྱང་ཟེར་མདོར་ན་ཞལ་གདམས་མ་ཡིན་ཏེ་རྗེ་ནཱ་རོ་པ་ནས་ད་ལྟ་ཡན་ཆད་དུ་གང་ཟག་གཞན་གྱི་ལྷད་མ་ཞུགས་པ། སྙན་ནས་སྙན་དུ་བརྒྱུད་པ་ཞལ་ནས་ཞལ་དུ་གདམས་པ་ཡིན། དེ་ཡང་འཆི་ངེས་པའི་དུས་མ་གཏོགས་པ་བྱེད་མི་བཏུབ། དེ་ལྟར་བྱས་ན་རང་སྲོག་རང་གིས་བཅད་པའི་ཉེས་པ་ཤིན་ཏུ་ཆེ་སྟེ། དེ་ལྟར་ཡང༌། དུས་ལ་བབ་ན་འཕོ་བྱས་ཏེ། །དུས་མིན་ལྷ་རྣམས་གསོད་པར་བྱེད། །ལྷ་རྣམས་བསད་པ་ཙམ་གྱིས་ནི། །ངེས་པར་དམྱལ་བར་འཚོད་པར་འགྱུར། །ཞེས་གསུངས་པས། དེས་ན་དུས་དང་དུས་མ་ཡིན་པ་ལ་སོགས་པའི་གནད་ལ་ཤིན་ཏུ་མཁས་པར་བྱེད་དགོས་པ་ལགས་པས། དེ་ལྟར་ཐུགས་ཀྱི་དལ་དུ་བཞག་ནས་ཉམས་སུ་ལེན་པར་ཞུ་གསུང༌།། །། 1$0000024

༧༥༩༽ ༄། །རྣམ་ཤེས་བླ་མར་འཕོ་བ་འཕོ་བ་ནག་ཤོད་མའི་གདམས་པ།། 1$0000035 དང་པོར་བྱང་ཆུབ་མཆོག་ཏུ་སེམས་བསྐྱེད་པ་གལ་ཆེ། འཕོ་བའི་མན་ངག་ཉམས་སུ་བླང་བ་ནི། རང་ཉིད་ཡི་དམ་གྱི་ལྷར་བསྒོམ་པའི་སྤྱི་བོའི་གཙུག་ཏུ། སྣ་ཚོགས་པདྨ་དང༌། ཉི་མ་ཟླ་བའི་གདན་བཞི་བརྩེགས་ཀྱི་སྟེང་དུ། བླ་མ་རིན་པོ་ཆེ་སྐུ་གཟི་བརྗིད་དང་ལྡན་པ། ཞལ་འཛུམ་བག་དང་ལྡན་པ། སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ་ཞིག་གསལ་བར་བསྒོམ། དེ་ནས་རང་གི་གསང་གནས་སུ། རྗེ་བཙུན་མ་རྡོ་རྗེ་རྣལ་འབྱོར་མ་ལོ་བཅུ་དྲུག་ལོན་པ། ཕྱག་གཡས་ན་གྲི་གུག་བསྣམས་པ། གཡོན་ཐོད་ཁྲག་བསྣམས་པ། ཐོད་རློན་ལྔ་བཅུའི་དོ་ཤལ་ཡོད་པ། ཐོད་སྐམ་ལྔས་དབུ་ལ་བརྒྱན་པ། ཞབས་བརྐྱང་སྐུམ་དུ་བཞུགས་པ། མེ་རི་དང་མེ་དཔུང་གི་ནང་དུ་བཞུགས་པ། སྐུ་ཟག་པ་མེད་པ་བདེ་བ་ཆེན་པོའི་ཉམས་ཅན་གྱིས་གར་སྟབས་སུ་གློག་གློག་བཞུགས་པའི་ཐུགས་ཀར་ཐིག་ལེ་དམར་པོ་སྲན་མའི་གའུ་ཙམ་ཞིག་བསམ། ཡི་དམ་ལྷའི་ཐུགས་ཀ་ནས་ཐིག་ལེ་དཀར་པོ་སྲན་མའི་གའུ་ཙམ་ཞིག་བསམ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྂ་ཧཱུྂ་ཧཱུྂ་ཕཊ་ཕཊ་ཕཊ་སྭཱ་ཧཱ། ཞེས་ཚར་གཅིག་བརྗོད་པས། རང་གི་ཐུགས་ཀའི་ཐིག་ལེ་སྲན་མའི་གའུ་ཙམ་དེ་དང༌། རྗེ་བཙུན་མའི་ཐུགས་ཀའི་ཐིག་ལེ་དམར་པོ་སྲན་མའི་གའུ་ཙམ་གཉིས་ཆུ་ལ་ཆུ་བཞག་པ་ལྟར་གཅིག་ཏུ་འདྲེས་ནས་དཀར་ལ་དམར་བའི་རྣམ་པ་ཅན་དུ་གྱུར་ནས། རང་ཡི་དམ་ལྷར་བསྒོམ་པའི་ལྟེ་བ་སྤྲུལ་པའི་འཁོར་ལོར་ཆོས་སྐོར་དུ་བསྐོར་བ་ལན་གསུམ་དུ་བསྐོར་ནས། ཡང་སྙིང་ཁ་ཆོས་ཀྱི་འཁོར་ལོར་གཡས་སྐོར་ལན་གསུམ་དུ་བསྐོར། དེ་ནས་ཡང་མགྲིན་པ་ལོངས་སྤྱོད་ཀྱི་འཁོར་ལོར་ལན་གསུམ་དུ་བསྐོར། དེ་ནས་སྤྱི་བོ་བདེ་བ་ཆེན་པོའི་འཁོར་ལོར་ལན་གསུམ་དུ་བསྐོར་ནས། སྤྱི་བོའི་གཙུག་གི་ཁྲུ་གང་ཙམ་གྱི་ནམ་མཁའ་ལ། བླ་མ་རིན་པོ་ཆེའི་སྐུ་མཚོན་གང་པ་ཞིག་བཞུགས་པའི་ཐུགས་ཀར།

ཧིག་གསུམ་གྱིས་ཕུལ་ནས་ཐིམ་པས། རང་དང་བླ་མ་གཉིས་སུ་མེད་པར་ཚེ་གཅིག་ལ་སངས་རྒྱས་ཐོབ་པར་གསུངས།། །། 1$0000024 ༧༦༠༽ ༄། །རླུང་སེམས་གནད་ཀྱི་ལྡེ་མིག་གི་གདམས་ངག། 1$0000035 རླུང་སེམས་གནད་ཀྱི་ལྡེ་མིག་གི་གདམས་ངག་འདི་ལ་སྣང་བ་འཁོར་འདས་ཀྱི་བདེ་སྡུག་ཐམས་ཅད་རླུང་སེམས་ཀྱི་རྟེན་འབྲེལ་ཡིན། དེ་ལ་རྩ་བའི་ཆིངས་རྣམ་པ་གསུམ་ནི། དེ་ལ་ངན་རྟོག་ཡིད་ལ་བྱེད་དུས་རླུང་བཟུང་བ་ནི། རྩ་ནང་དུ་འཕེལ་བས་སྡུག་བསྔལ་སྐྱེ་ཞིང་གེགས་སྐྱོན་སྣ་ཚོགས་འོང༌། བཟང་རྟོག་ཡིད་ལ་བྱེད་དུས་རླུང་བཟུང་ན་ཡོན་ཏན་སྣ་ཚོགས་འབྱུང༌། ཡིད་བྱེད་ཡིད་སྨོན་ཐམས་ཅད་དང་བྲལ་བས་རླུང་གནད་དུ་ཆུད་ན། སྐད་གཅིག་གིས་ཕྱག་རྒྱ་ཆེན་པོ་རྟོགས་པ་འཆར་ཞིང༌། མྱུར་དུ་མངོན་པར་རྫོགས་པར་སངས་རྒྱས་པའོ། །དེ་ལ་རྒྱས་པར་བཤད་ན། བསམ་གྱིས་མི་ཁྱབ་ཀྱང་རགས་པ་ཙམ་དུ་ཕྱེ་ན་ངན་རྟོག་ཉོན་མོངས་དུག་ལྔ་དང༌། བདུད་བཞིའི་རྒྱུ་ཚུལ་ཤེས་དགོས། དེ་ལ་ཞེ་སྡང་སྐྱེས་དུས་སུ། རླུང་ཕྱིར་འབུད་མ་ཤེས་ན་ཕོ་གདོན་གྱི་གནོད་པ་དང༌། ནད་ཚད་གཟེར་ལྟ་བུ་དང༌། བུ་སློབ་འཁྲུག་པ་དང་གྲིས་ཤི་བ་དང༌། མེ་ལུམ་ལ་སོགས་པ་སྣ་ཚོགས་འབྱུང༌། འདོད་ཆགས་ཕྱིར་འབུད་མ་ཤེས་ན། མོ་གདོན་གྱི་གནོད་པ་འབྱུང༌། ནད་གྲང་བ་འཇུག སྡོམ་པ་མི་ཐུབ། འཁོར་སྡོམ་ཤོར་དང་ཁྱིམ་བཙུན་འོང༌། གཏི་མུག་ཕྱིར་འབུད་མ་ཤེས་ན། ས་གདོན་གྱི་གནོད་པ་དང༌། བད་ཀན་དང་མཛེ་ནད་ལ་སོགས་པ་འོང༌། ང་རྒྱལ་ལ་ཕྱིར་འབུད་མ་ཤེས་ན། རྒྱལ་འགོང་གདོན། སྨྱོ་འབོག་ཅན་འོང༌། འདུག་མི་ཚུགས། རང་དང་འཁོར་ངན་པར་འགྲོ། ཕྲག་དོག་ཕྱིར་འབུད་མ་ཤེས་ན། རྦོད་གདོན་གདོན། བྱད་ཁ་དལ་ཡམས་འོང༌། འཁོར་གཞན་གྱི་དབང་དུ་འགྲོ། བདུད་བཞིའི་གནས་ཚུལ་ནི། ལྷའི་བུའི་བདུད་རྩའི་རྒྱུད་ལ་གནས། ནམ་ལངས་ཀར་རྒྱུ། རྒྱལ་འགོང་དང་བསྡོངས། རྟགས་ཤེས་པ་ཡང་མཐོ་བ་དང༌། འགྲོ་སྙིང་འདོད་པ་འོང༌། གཉེན་པོ་རླུང་ཕྱིར་འབུད།

རྩ་མིག་ཐམས་ཅད་དུ་བླ་མ་བསྒོམ། ཕུང་པོའི་བདུད་ཤ་རུས་ལ་གནས། ཉིན་ཕྱེད་རྒྱུ། ས་བདག་དང་བསྡོངས། རྟགས་ཤེས་པ་གཉིད་པ་ཁམས་ཉོབ་པ་འོང༌། གཉེན་པོ་རླུང་ཕྱིར་འབུད། བླ་མ་ལྟེ་བར་བསྒོམ། ཉོན་མོངས་པའི་བདུད་ཁུ་ཁྲག་ལ་གནས། དགོང་ཁ་རྒྱུ། མོ་གདོན་དང་སྡོངས། རྟགས་སྙིང་མི་དགའ་བ་འོང༌། གཉེན་པོ་རླུང་ཕྱིར་འབུད། ལྟེ་བར་བླ་མ་བསྒོམ། འཆི་བདག་གི་བདུད་རླུང་ལ་གནས། ནམ་ཕྱེད་རྒྱུ། སྦད་འདྲེ་དང་སྡོངས། རྟགས་བྲེད་སྔངས་དང་སྙིང་འཁྲུག་འོང༌། གཉེན་པོ་རླུང་ཕྱིར་འབུད། སྙིང་གར་བླ་མ་བསྒོམ། ནད་གདོན་གྱི་གེགས་དེས་འགྲེའོ། །བཟང་རྟོག་གི་བྱེ་བྲག་ལ། མོས་གུས་སྙིང་རྗེ་ཞེན་ལོག་བསྐྱེད་རྫོགས་བདེ་གསལ་མི་རྟོག་པ་སྐྱེ་དུས། རླུང་ཕྱིར་བུས་ན་དེ་དག་གི་ནུས་པ་ཉམས་ཞིང༌། དངོས་གྲུབ་ཡལ་བས་རླུང་སེམས་ནང་དུ་སྡུད་དགོས། མོས་གུས་སྐྱེ་དུས་རླུང་ཕྱིར་བུས་ན། བླ་མས་ཐུགས་ལ་མི་འདོག སྙིང་རྗེ་སྐྱེ་དུས་རླུང་ཕྱིར་བུས་ན། སེམས་ཅན་གྱི་འགྲོ་དོན་མི་འགྲུབ། ཞེན་ལོག་སྐྱེ་དུས་རླུང་ཕྱིར་བུས་ན་ཟས་ནོར་མི་འདུ། བསྐྱེད་རིམ་སྒོམ་དུས་རླུང་ཕྱིར་བུས་ན་ཡི་དམ་མི་འགྲུབ། བསྔགས་བཟླས་དུས་རླུང་ཕྱིར་བུས་ན། ནུས་པ་མི་འབྱུང༌། བདེ་གསལ་མི་རྟོག་པ་སྐྱེ་དུས་རླུང་ཕྱིར་བུས་ན། ཏིང་ངེ་འཛིན་མི་སྐྱེ། དེ་དག་གི་དུས་སུ་རླུང་སེམས་གནད་དུ་བསྡུ་བ་ལ། དབང་བསྐུར་གསུམ་དང༌། བསྲེ་བ་བསྐོར་གསུམ་ལྟ་བུ་ཉམས་སུ་ལེན་དགོས་པ་ཡིན། དེ་དག་ལོག་པ་རླུང་སེམས་ཀྱི་རྟེན་འབྲེལ་བསམ་གྱིས་མི་ཁྱབ་པ་ཉམས་ལེན་ཤེས་དགོས་པར་བྱའོ། །ཡིད་ལ་བྱེད་པ་ཐམས་ཅད་དང་བྲལ་བ་ནི། རླུང་སེམས་ཕྱག་རྒྱ་ཆེན་པོ་དང༌། རྒྱུན་ཆད་མེད་པར་བསྐོར་བའོ། །མདོར་ན་རླུང་སེམས་ངན་པ་ཐམས་ཅད་ཕྱིར་འབུད། བཟང་པོ་ཐམས་ཅད་ནང་དུ་བསྡུ། ཐམས་ཅད་དབྱེར་མེད་རོ་གཅིག་པའི་ངང་དུ་མཉམ་པར་བཞག་གོ། །ཆོས་རྗེ་རིན་པོ་ཆེའི་གདམས་ངག་ཟབ་མོ་ལགས་སོ།། །། 1$0000024

༧༦༡༽ ༄། །ཟབ་ཆོས་ལས་རྟེན་འབྲེལ་ཆུ་ཡི་སྦྱོར་བའི་མན་ངག།། 1$0000035 བླ་མ་རིན་ཆེན་དཔལ་ལ་འདུད། །འཇིག་རྟེན་གསུམ་གྱི་མགོན་པོ་ཡི། །ཞལ་གྱི་གདམས་པ་ལས་བྱུང་བའི། །རྟེན་འབྲེལ་ཆུ་ཡི་སྦྱོར་བ་བཤད། །ཚ་བ་སྨིན་པའི་དུས་ཚོད་ནི། །གྲང་ཤུལ་གཡའ་བ་ཆག་པ་དང༌། །མགོ་བོ་ན་ཞིང་ལྕི་བ་དང༌། །ལྕེ་སྐྱ་གཞུང་ནི་སེར་ནག་གྱུར། །དེ་སོགས་སྨིན་པའི་རྟགས་སོགས་ཚེ། །འདི་ཉིད་གཏོང་བའི་དུས་ཡིན་ནོ། །གཞན་ཡང་ཚ་བ་བྱེ་སྙོམས་དང༌། །ཤེས་པ་འཁྲུལ་ཞིང་བཅལ་བཅོལ་སྨྲ། །དེ་ཡི་དུས་སུ་མཆོག་ཏུ་བཤད། །དེ་ལ་ཆུ་ཡི་རྣམ་དབྱེ་ནི། །བ་ཚྭ་ཅན་དང་ཀོ་མོ་སོགས། །འཁྱིལ་ཆུ་ཅུལ་པ་མ་ཡིན་ཞིང༌། །འབབ་ཆུ་དྲག་པོའི་རྒྱུན་ལས་ནི། །སྐར་མ་མ་གྱེས་གོང་དག་ཏུ། །ཁྱེའུ་བུ་མོ་གཙང་མ་འམ། །ཚུལ་ཁྲིམས་ལྡན་པའི་རིགས་ཅན་སོགས། །ནག་པོ་མིན་པའི་སྣོད་དུ་བླངས། །ནད་པའི་མདུན་དུ་བཞག་བྱས་ནས། །ལམ་གཏོང་སེམས་བསྐྱེད་སྔོན་བཏང་ནས། །རང་དང་ནད་པ་ཡི་དམ་དུ། །གསལ་ཞིང་བླ་མ་སྙིང་གར་བསྒོམ། །ཆུ་དེ་བསང་སྦྱངས་སྟོང་པའི་ངང༌། །སྐད་ཅིག་པདྨ་ཟླ་བའི་སྟེང༌། །འཕགས་པ་ཐུགས་རྗེ་ཆེན་པོར་བསྐྱེད། །ཡེ་ཤེས་སྤྱན་དྲངས་བསྟིམ་ཞིང་སླར། །དབང་སྐུར་རྒྱས་གདབ་སྤྱི་དང་མཐུན། །ཐུགས་ཀར་ཟླ་སྟེང་ཧྲཱིཿཡི་མཐར། །ཡི་གེ་དྲུག་པ་གཡས་བསྐོར་བསམ། །དེ་ལ་དམིགས་ཏེ་བརྒྱ་རྩ་སོགས། །ཅི་ནུས་བཟླས་ལ་བདུད་རྩིའི་རྒྱུན། །སྐུ་གང་བདེ་བ་ཆེན་པོར་ཞུ། །སྣོད་ཀྱི་ཆུ་དང་དབྱེར་མེད་གྱུར། །སྐྱོག་གམ་གཟར་བུས་ལན་གསུམ་འཕྱར། །དེ་ཉིན་ནད་པས་གཡོག་ཚད་དུ། །ཅི་མང་བྱུགས་ལ་གོས་མང་པོས། །སྦྱིག་་་་་་གོས་ཀྱི་མནན་པ་སྟེ་སེར་བུ་མ་ཤོར་བར། །མགོ་བོ་བཏུམས་ཏེ་ཉལ་བར་བྱ། །ལུས་ལས་རྔུལ་ནི་འབྱུང་བར་འགྱུར། །དེ་ལྟར་གཞོན་ན་ལན་མང་བྱ། །རྒན་ན་གྲངས་གཅིག་ལངས་སྲིད་པས། །ཚོད་དང་སྦྱར་ལ་གཏང་བར་བྱ། །རྗེས་སུ་མར་གསར་བཏབ་པ་ཡི། །ཐུག་པ་བཟའ་བ་ལ་སོགས་ནི། །རི་ཐང་མཚམས་ཀྱི་སྤྱོད་ལམ་བསྟེན། །རྟེན་འབྲེལ་ཆུ་ཡི་སྦྱོར་བ་འདི། །ག་བུར་གཏོང་བའི་དོད་མ་ཡིན། །འདིས་མཚོན་དུས་གསུམ་གང་ཡོད་དགེ། །འགྲོ་ཀུན་དུག་ལྔའི་ནད་བྲལ་ནས། །བདེ་ཆེན་གདོད་མའི་གནས་ལུགས་མཆོག

།ཡོན་ཏན་འཕྲིན་ལས་མངོན་གྱུར་ཤོག། །། 1$0000024 ༧༦༢༽ ༄། །ཟབ་ཆོས་ཀྱི་ཚིག་དོན་ཟབ་མོའི་ཐོ་ཡིག། 1$0000035 ན་མོ་རཏྣ་གུ་རུ། རྗེའི་ཞལ་ནས། བརྒྱུད་པ་ལ་བརྒྱུད་པའི་ཆོས་དང༌། བརྒྱུད་པའི་གྲུབ་མཐའ་དང༌། སྐུ་གསུང་ཐུགས་ཀྱི་རྣམ་ཐར་གསུམ་ཡིན་གསུང༌། དང་པོ་ནི་བྱང་ཆུབ་ཀྱི་སེམས་གཉིས་དབྱེ་བ་མེད་པའི་ཏིང་ངེ་འཛིན་ནོ། གཉིས་པ་ནི། སྣང་བ་རང་སེམས་དང༌། དགེ་བ་གཤིས་ཀྱི་དགེ་ལ། མི་དགེ་བ་གཤིས་ཀྱི་མི་དགེ་བ་ལ་སོགས་པའོ། །གསུམ་པ་ནི། སྐུའི་རྣམ་ཐར་ཚུལ་ཁྲིམས་རིན་པོ་ཆེ། གསུང་གི་རྣམ་ཐར་དགེ་སྡིག་གི་རྒྱུ་འབྲས་གཏན་ལ་འབེབས་པ། ཐུགས་ཀྱི་རྣམ་ཐར་བྱང་ཆུབ་ཀྱི་སེམས་གཉིས་དབྱེ་བ་མེད་པའི་ཏིང་ངེ་འཛིན་ཏོ། །དེ་ལ་འགའ་ཞིག་མཚན་ཐོས་པ་ཙམ་གྱིས་གྲོལ་བར་གྱུར་ལ། །ལ་ལ་ཞལ་མཐོང་བ་ཙམ་གྱིས་གྲོལ་བར་གྱུར། དབང་པོ་ཐ་མ་ནི། ཆོས་འཁོར་གསུམ་དུ་གསུངས་པས་གྲོལ་ཏེ། དེ་ཡང་སྡེ་སྣོད་གསུམ། རྒྱུད་སྡེ་བཞི། ཆོས་ཀྱི་ཕུང་པོ་འམ་སྒོ་མོ་བརྒྱད་ཁྲི་བཞི་སྟོང་གསུངས་པ་ཐམས་ཅད་རྟེན་གྱི་གང་ཟག་གཅིག་གི་ཁྲིད་ཀྱི་རིམ་པར་བཞེད་པའོ། །དེ་དག་ཀྱང་ཆོས་འཁོར་དྲུག་ཏུ་འདུས་ཏེ། དང་པོ་གྲུབ་མཐའ་ཐམས་ཅད་གཏན་ལ་འབེབས་ཤིང་ཐོས་བསམ་གྱིས་སྨིན་གྲོལ་བྱེད་པ་བླ་མ་གོང་མའི་བཞེད་པ་བསྟན་བཅོས་ཀྱི་འཁོར་ལོ་བསྐོར་བ་དང་གཅིག །གོ་བ་ཙམ་གྱིས་གྲུབ་མཐའ་ངན་པ་ཐམས་ཅད་འཇོམས་པར་བྱེད་ཅིང་སྨིན་གྲོལ་བྱེད་པ་ཚོགས་ཆོས་ཀྱི་འཁོར་ལོ་དང་གཉིས། བསྒོམས་པས་བག་ཆགས་ཐམས་ཅད་སྨིན་གྲོལ་བྱེད་པ་ཁྲིད་ཆོས་ཀྱི་འཁོར་ལོ་དང་གསུམ། གསང་སྔགས་ཀྱི་གནད་ཐུན་མོང་མ་ཡིན་པ་ཤེས་པས་སྨིན་གྲོལ་དུ་བྱེད་པ་ཟབ་ཆོས་ཀྱི་འཁོར་ལོ་དང་བཞི། ཚིག་ཉུང་ལ་དོན་འདྲིལ་བས་སྨིན་གྲོལ་བྱེད་པ་ལས་ཆོས་ཀྱི་འཁོར་ལོ་དང་ལྔ། ལམ་གྱི་སྐྱོན་ཐམས་ཅད་སེལ་བས་སྨིན་གྲོལ་བྱེད་པ་དམིགས་པ་གེགས་སེལ་གྱི་འཁོར་ལོ་དང་དྲུག་གོ། །དེ་ལ་དང་པོ་ནི།

ཐུགས་བསྐྱེད་ཆེན་མོ། གྲུབ་མཐའ་ཐམས་ཅད་གཏན་ལ་འབེབས་པ་བློ་གྲོས་འཇུག་པ། ཆོས་འཁོར་གསུམ་གཏན་ལ་འབེབས་པ་འོང་གེ་མ། བླ་མ་གོང་མའི་བཞེད་པ་ཞུས་ལེན་གྱི་སྐོར། རྣམ་རྟོག་ཤན་འབྱེད་པ་དང་ས་དང་ལམ་གྱི་ས་མཚམས་འབྱེད་པ་རྣལ་འབྱོར་བཞིའི་རིམ་པ་ཚིགས་བཅད་མ་ལ་སོགས་པའོ། །ཆོས་ཀྱི་འཁོར་ལོ་དང་པོའོ། །གཉིས་པ་ནི། འཁོར་འདས་ཐམས་ཅད་སེམས་ཉིད་གདོད་མ་ནས་མ་སྐྱེས་པ་སྟོང་པ་ཉིད་དེ་དོན་དམ་པའི་བདེན་པ་དང༌། སངས་རྒྱས་འཇིག་རྟེན་དུ་བྱོན་རུང་མ་བྱོན་རུང༌། དགེ་སྡིག་གཉིས་ལས་འབྲས་བུ་བདེ་སྡུག་གཉིས་འབྱུང་བའི་གཤིས་དེ་ཀུན་རྫོབ་བདེན་པ་ཡིན། དེ་ཡང་སེམས་ཉིད་སྐྱེ་བ་མེད་པ་ལ་རྐྱེན་གྱི་དབང་གིས་རྣམ་རྟོག་ཐོལ་གྱིས་སྐྱེ་བ་དེ་ལ་ཟེར་རོ། །དེ་ལ་སྤྱིར་འཁོར་འདས་གཉིས་སམ། དགེ་སྡིག་གཉིས་སུ་བབས་ཀྱིས་གནས་པ་དེ་ལ། སངས་རྒྱས་འཇིག་རྟེན་དུ་བྱོན་ནས་བབས་དེ་མཁྱེན་ནས་དགག་སྒྲུབ་ཏུ་གསུངས་པ་འདུལ་བའི་སྡེ་སྣོད་ཆོས་འཁོར་དང་པོའོ། །འཁོར་འདས་ཐམས་ཅད་གདོད་མ་ནས་སྟོང་ཉིད་འབའ་ཞིག་ཏུ་གཏན་ལ་འབེབས་པ་མདོ་སྡེའི་སྡེ་སྣོད་འཁོར་ལོ་བར་པའོ། །ཐེག་པ་སྣ་ཚོགས་པ་ཐམས་ཅད་ཐེག་པ་གཅིག་ཏུ་སྟོན་ཅིང་དཀོན་མཆོག་གསུམ་རྒྱུན་མི་ཆད་པར་གཏན་ལ་འབེབས་པ་མངོན་པའི་སྡེ་སྣོད་ཏེ་འཁོར་ལོ་ཐ་མའོ། །དེ་ལྟར་སངས་རྒྱས་ཀྱིས་རྟེན་འབྲེལ་འབའ་ཞིག་ཏུ་གསུངས་པ་སྟེ། སློབ་དཔོན་འཕགས་པས། རྟེན་ཅིང་འབྲེལ་འབྱུང་མ་གཏོགས་པའི། །ཆོས་འགའ་ཡོད་པ་མ་ཡིན་ནོ། །དེ་ཕྱིར་སྟོང་ཉིད་མ་གཏོགས་པའི། །ཆོས་འགའ་ཡོད་པ་མ་ཡིན་ནོ། །ཞེས་གསུངས་པ་དང༌། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། །གསུང་གི་མཛོད་ཀྱི་གཅེས་པ་ཟབ་མོ་སྟེ། །ཞེས་པས། རྟེན་འབྲེལ་དེ་ལ་དེ་བཞིན་གཤེགས་པས་མཐའ་བརྒྱད་དང་བྲལ་བའི་རྟེན་འབྲེལ་དུ་མིང་བཏགས། རྗེ་སྒམ་པོ་པས་ལྷན་ཅིག་སྐྱེས་པའི་ཆོས་སྐུར་མིང་བཏགས། རྗེ་ཕག་མོ་གྲུ་པ་ཡབ་སྲས་ཀྱིས་རང་བྱུང་ལྷན་གཅིག་སྐྱེས་པའི་ཡེ་ཤེས་སུ་མིང་བཏགས།

དེ་ལ་རྐྱེན་གྱི་དབང་གིས་རྣམ་རྟོག་ཏུ་ཐོལ་གྱིས་སྐྱེས་པ་ལ། དེ་བཞིན་གཤེགས་པས་འདི་ལས་འདི་འབྱུང་གི་རྟེན་འབྲེལ་དུ་མིང་བཏགས། རྗེ་སྒམ་པོ་བས་སྣང་བ་ཆོས་སྐུའི་འོད་དུ་མིང་བཏགས། རྗེ་ཕག་མོ་གྲུ་པས། སྣང་བ་རང་སེམས་སུ་མིང་བཏགས། ཆོས་རྗེ་རིན་པོ་ཆེས་སྐད་གཅིག་མ་བསམ་པའི་རང་གཟུགས་དང༌། ལུས་འཕོ་བ་བསམ་པའི་རང་གཟུགས་ལ་སོགས་པར་མིང་བཏགས། དེ་ཐམས་ཅད་རྟེན་འབྲེལ་འབའ་ཞིག་གོ། །དེ་ཡང་གཅིག་ཏུ་གསུངས་པ་དང༌། གཉིས་དང༌། གསུམ་དང༌། བཅུ་གཉིས་སུ་གསུངས་པ་སྟེ། དེ་དག་ཀྱང་མཐའ་བརྒྱད་དང་བྲལ་བའི་རྟེན་འབྲེལ་དང༌། གཞི་མེད་རྟེན་ཅིང་འབྲེལ་འབྱུང་དང༌། རྒྱུ་འབྲས་རྟེན་འབྲེལ་དང༌། སྒྱུ་མ་ལྟ་བུའི་རྟེན་འབྲེལ་རྣམས་གཅིག་པ་ཡིན། རྒྱུ་འབྲས་ཞེས་ཀྱང་བྱ། རྟེན་འབྲེལ་ཞེས་ཀྱང་བྱ་སྟེ། དེ་གཉིས་གཅིག །སྒྱུ་མ་ལྟ་བུ། ནམ་མཁའ་ལྟ་བུ། སྟོང་ཉིད་རྒྱུ་འབྲས་དང་མཐོང་ཆོས་ལ་སོགས་པ་གསུམ་མོ། །དེ་ལ་ཟབ་རྒྱས། ཐབས་ཤེས། ཚུལ་ཏིང༌། ཚོགས་གཉིས། སེམས་གཉིས། བདེན་གཉིས་ཏེ། དེ་རྣམས་ལ་ལུང་གཏམ་རྒྱུད་དང་བཅས་པས་སྨིན་ཅིང་གྲོལ་བར་བྱེད་པའི་ལམ་སྟོན་པ་ཚོགས་ཆོས་ཀྱི་འཁོར་ལོའོ། །གསུམ་པ་དོན་ཁྲིད་ཀྱི་སྐོར་ལ་གཉིས། འཁོར་ལོས་1$0000033སྒྱུ1$0000035ར་རྒྱལ་དང་འདྲ་བ་ཕྱག་རྒྱ་ཆེན་པོའི་ཁྲིད་དང༌། ཐབས་ལམ་གྱི་ཁྲིད་དོ། །དང་པོ་ལ་ལྷན་ཅིག་སྐྱེས་སྦྱོར། ཐུན་འཇོག ཨ་རོ་མ། ཐོག་འབབ་ལ་སོགས་རྣམས་སོ། །གཉིས་པ་ལ་སྨིན་བྱེད་དབང་གིས་ཆོས་ཀྱི་སྒོ་ཕྱེ་ནས། གྲོལ་བྱེད་སྐྱེད་རྫོགས་གཉིས་སྒོམ་པ་སྟེ། སྡིག་པ་དག་བྱེད་ཡི་གེ་བརྒྱ་པའི། ཚོགས་རྫོགས་བྱེད་མཎྜལ་གྱི། སྒོམ་སྐྱེད་བྱེད་ཕྱག་རྒྱ་ཆེན་པོ་ལྔ་ལྡན་གྱི། སྐྱེས་པ་བརྟན་བྱེད་ཉམས་ལྷའི། བརྟན་པ་བོགས་འདོན་མོས་གུས་ཀྱིས་མཐར་ཕྱིན་པར་བྱེད་པ་ངོ་སྤྲོད་ཀྱི། ངོ་བོ་ལ་གོ་བ་སྐྱེ་བར་བྱེད་པ་མཉམ་བཞག་གི་ཁྲིད་དོ། །གཉིས་པ་ཐབས་ལམ་དངོས་ལ། ཀ་དཔེ་མ།

འཁོར་ལོ་སྤངས་པའི་གྲངས་འཛིན་མ། ཀ་མེད་ལྡིང་ཁང་མ། གནད་བསྡུས་ཕྲེང་བ་མ་ལ་སོགས་པའོ། །སྔོན་དུ་འགྲོ་བ་བྱམས་སྙིང་རྗེའི་ཁྲིད། གནད་ལ་གོ་བ་སྐྱེ་བ་འཁྲུལ་འཁོར་གྱི། སྒོམ་སྲན་ཅན་སངས་རྒྱ་བ་ལ་གཏུམ་མོའི། མོས་གུས་ཅན་སངས་རྒྱ་བ་འོད་གསལ་གྱི། དྲན་པ་ཅན་སངས་རྒྱ་བ་1$0000033སྒྱུ1$0000035་ལུས་ཀྱི། འདུན་པ་ཅན་སངས་རྒྱ་བ་རྨི་ལམ་གྱི། མ་བསྒོམས་པར་སངས་རྒྱས་པ་འཕོ་བའི། གདམ་ངག་ཅན་སངས་རྒྱ་བ་བར་དོའི། ཆོས་དྲུག་རྙིང་མའི་བོགས་འདོན། གསར་མའི་སྐྱོན་སེལ། ཡོན་ཏན་བསྐྱེད་པ་སུམ་ཁྲིད་ཀྱི། འཁོར་ལོ་བཞི་མ་བླ་མའི། རང་ལུས་ལྷ་སྐུར་ངོ་སྤྲོད་པ་སྐྱེད་རིམ་ཀྱི། སྐྲ་དཀར་གཉེར་མ་མེད་ཅིང་སྟོབས་བསྐྱེད་པ་ཐིག་ལེའི། ལུས་བདེ་བ་འགྲུབ་པ་བསོད་སྙོམས་པའི། ལུས་འཇིག་པ་མེད་པ་ཚེ་དཔག་མེད་ཀྱི། སེམས་གནས་པར་བྱེད་པ་བསམ་གཏན་ཐུན་འཇོག་གི། འཕྲིན་ལས་རྒྱུན་ཆད་མེད་པར་བྱེད་པ་བྱམས་སྙིང་རྗེ་བྱང་ཆུབ་སེམས་ཀྱི་ཁྲིད་དོ། །དེ་རྣམས་དོན་ཁྲིད་ཆོས་ཀྱི་འཁོར་ལོ་སྟེ་གསུམ་པའོ། བཞི་པ་གསང་སྔགས་ཀྱི་གནད་ཐུན་མོང་མ་ཡིན་པ་ཤེས་པས་སྨིན་ཅིང་གྲོལ་བ་བྱེད་པ་ཟབ་ཆོས་ཀྱི་འཁོར་ལོ་ལ། ཉོན་མོངས་པ་ཞེ་སྡང་ལ་སོགས་པ་སྐྱོན་ཡོན་ཏན་དུ་བ1$0000033སྒྱུ1$0000035ར་བ་བཅུ་ཆོས་ཀྱི་ཟབ་ཆོས། ཉོན་མོངས་པ་འདོད་ཆགས་ལ་སོགས་པ་སྐྱོན་ཡོན་ཏན་དུ་བ1$0000033སྒྱུ1$0000035ར་བ་ལ་སུམ་ཆོས་ཀྱི་ཟབ་ཆོས། ཐེག་པ་ཐམས་ཅད་ཀྱི་མཐིལ་སྟོན་ཅིང་རྒྱུ་ལ་མཁས་པས་སྐྱོན་ཡོན་ཏན་ཏུ་བསྒྱུར་ནས་འབྲས་བུ་སྐྱོན་མེད་དུ་འཕོ་བ་འཁོར་ལོ་མའི་ཟབ་ཆོས། རྡོ་རྗེ་ལུས་ཀྱི་གནས་ལུགས་གོ་བས་སངས་རྒྱས་རང་ལས་རྙེད་པ་འཁོར་ལོ་ལྔ་མའི་ཟབ་ཆོས། གསང་སྔགས་ཀྱི་མཐིལ་གོ་བས་ཤེས་བྱའི་སྒྲིབ་པ་སྤོང་བ་རྩ་རླུང་མའི་ཟབ་ཆོས། འཕྲིན་ལས་བཞི་ལ་དབང་བསྒྱུར་བ་འཁོར་ལོ་བཞིའི་དེ་ཉིད་ཀྱི་ཟབ་ཆོས། ཆོས་རྣམས་གཅིག་ཏུ་འཁྱེར་བ་ཆོས་དྲུག་སྤྱི་ཆིངས་ཀྱི་ཟབ་ཆོས།

ལུས་སེམས་སྣང་བ་གསུམ་གྱི་གཤིས་རྟོགས་པས་སངས་རྒྱ་བ་གཤིས་ངོ་སྤྲོད་ཀྱི་ཟབ་ཆོས། རྟེན་འབྲེལ་དུས་ལ་མཁས་པ་རླུང་ལྟས་བརྟག་པའི་ཟབ་ཆོས། དུས་གནད་ལ་མཁས་པ་ཉི་ཟླ་གཟས་འཛིན་གྱི་ཟབ་ཆོས། ཐོས་པས་ཐེ་ཚོམ་གཅོད་པ་ཀུན་གཞི་ངོ་སྤྲོད་ཀྱི་ཟབ་ཆོས། དབང་ལྔ་སེམས་ཉིད་དུ་ངོ་སྤྲོད་པ་ལ་ཕྱག་རྒྱ་ཆེན་པོ་ཚིག་བསྡུས་ཀྱི་ཟབ་ཆོས། དགེ་སྡིག་ལུང་མ་བསྟན་མཚམས་འབྱེད་པ་ལུང་མ་བསྟན་ངོས་འཛིན་གྱི་ཟབ་ཆོས། སྤྱིར་སུམ་ཆོས་གཅིག་པོ་ལ་ཡང༌། བརྒྱ་རྩ་བརྒྱད་བཞུགས་པར་གྲགས་པས། གང་ཟག་རེའི་ཁམས་རྒྱུད་དང་བསྟུན་ནས། ཟབ་ཆོས་ཀྱང་མཐའ་མེད་དོ། །ལྔ་པ་ཚིག་ཉུང་ལ་དོན་འདྲིལ་བ་གདམས་ངག་གི་བཅུད་བསྡུས་པ་ལས་ཆོས་ཀྱི་སྐོར་ལ། འཁྲུལ་འཁོར་གསུམ་ལ་རྟེན་ནས་ཡོན་ཏན་བསྐྱེད་པའི་གདམས་ངག །རྣལ་འབྱོར་བཞིའི་ཞལ་གདམས་ཀྱི་གདམས་ངག །བར་ཆད་དངོས་གྲུབ་ཏུ་བསྒྱུར་བ་ཉམས་གསུམ་གྱི་གདམས་ངག །གསང་སྔགས་ཉམས་སུ་ལེན་པ་གཡོན་པ་ཀུན་སྤྱོད་ཀྱི་གདམས་ངག །རྣལ་འབྱོར་པ་འཆི་བ་བསླུ་བ། ཀུ་སུ་ལུའི་ཚོགས་བསོག་གི་མན་ངག་ཚོགས་འཁོར་བདུད་རྩིར་སྒྱུར་བའི། ཕ་རྒྱུད་ཀྱི་སྙིང་ལྟ་བུ་སེམས་སྣང་བ་གསུམ་གྱི། མ་རྒྱུད་ཀྱི་སྙིང་ལྟ་བུ། འདོད་ཆགས་ཆོས་ཀྱི་སྦས་པ། ཡབ་ལ་བརྟེན་ནས་གདོན་གེགས་ཚར་གཅོད། ཡུམ་ལ་བརྟེན་ནས་དབང་དུ་བསྡུ་བའི། ཡི་དམ་ལ་བརྟེན་ནས་དབབ་བཟློག་དགྲམ་པའི། སྔགས་བཙན་ཐབས་སུ་ངོ་སྤྲོད་པའི། དགྲ་བགེགས་ཚར་གཅོད་པ་དྲག་པོ་སྦྱོར་སྒྲོལ་གྱི། རྣལ་འབྱོར་པའི་ལམ་གྱི་བར་ཆད་བསྲུང་བ་དར་མདུད་མའི། རྣལ་འབྱོར་གཅིག་གིས་ཀུན་བསྲུང་བ་བསྲུང་འཁོར་ཞལ་གདམས་མའི། ལྷོ་ཕྱོགས་ཟློག་བྱེད་དཀོན་མཆོག་གསུམ་སྐྱབས་འགྲོའི། སྐད་ཅིག་མ་རྟེན་འབྲེལ་གྱི། ཡམས་ནད་ཟློག་པ་ཡི་གེ་གསུམ་གྱི་བསྲུང་བའི། རྡོ་རྗེའི་ལུས་ལ་ཚེ་སྲུང་བསྲུང་བའི། རྣལ་འབྱོར་པའི་འཆི་ལྟས་ཟློག་པ་རྟ་བཏོད་ཕུར་ལ་བཏོད་པའི། མཁའ་འགྲོ་མའི་རྒྱ་འགྲོལ་བ་ཨ་ཅིག་པད་དཀར་གྱི།

རྡོ་རྗེ་ལུས་ཀྱི་གནས་ལུགས་དགུ་ཕྲུགས་སུ་སྟོན་པའི། ཆོས་ཀྱི་རྩ་བ་གསེར་ཆོས་ཀྱི། དོན་གྲུབ་ལུགས་ཀྱི། རྒྱ་གར་གངས་ཀྱི་དཔའ་བོའི། འདྲེ་བཞི་རྩད་གཅོད་ཀྱི། ཞུས་སོ།། །། 1$0000024

༧༦༣༽ ༄། །ཕྱག་ཆེན་སྔོན་འགྲོའི་ཞལ་གདམས་བདུད་རྩིའི་ཐིགས་པ།། 1$0000035 སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཡི་གེ་བརྒྱ་པ་དང་མཎྜལ་གྱི་བསྒོམ་བཟླས་བྱ་སྙམ་དུ་སེམས་བསྐྱེད། དེ་ནས་གསོལ་བ་འདེབས་པའི་མཎྜལ་དང༌། བསྒྲུབ་པའི་མཎྜལ་དང༌། བསྙེན་པའི་མཎྜལ་གང་ཡང་འདི་ལྟར་བྱ་སྟེ། རབ་རིན་པོ་ཆེའི་མཎྜལ། འབྲིང་ས་དང་ཤིང་གི་མཎྜལ་བྱ་སྟེ། དེ་ཡང་རིན་པོ་ཆེ་ཡིན་ན་སོར་བཞི་ཡན་ཆད་ཀྱང་འབུལ་དུ་རུང༌། ས་དང་ཤིང་གི་ཡིན་ན་ནི་ཁྲུ་གང་བས་ཆུང་བ་འབུལ་དུ་མི་ཉན་པ་ཡིན་གསུང༌། དེ་ལྟ་བུའི་མཎྜལ་གང་ཡིན་ཡང་དྲི་མ་ལ་སོགས་པ་མེད་པ་ལེགས་པར་ཕྱི། དྲི་མ་དང་ནག་ཚག་ལ་སོགས་པའི་སྐྱོན་མེད་པ་གལ་ཆེ། རང་གི་སེམས་ལ་སྐྱོན་ཡོད་ན་མཎྜལ་ལ་སྐྱོན་ཡོང་བ་རྟེན་འབྲེལ་ཡིན། འདི་ཤིན་ཏུ་གནད་ཟབ་པ་ཡིན་པས། གནད་འདི་གོ་དགོས། མཎྜལ་འབུལ་བའི་དུས་སུ་རྒྱན་ལག་པ་གཡས་སུ་འཛིན། གཡོན་པས་མཎྜལ་བཟུང་སྟེ་ལེགས་པར་ཕྱི། རྒྱན་མེད་པར་ཕྱིས་ན་སངས་རྒྱས་ཀྱི་ཞིང་ཁམས་སྟོང་པར་སྐྱེ་བའི་སྐྱོན་ཡོད་པ་ཡིན། དེ་ནས་རྒྱན་བཀོད་དེ། འདི་ལ་རིན་པོ་ཆེའི་བཞེད་ཀྱིས་མཐའ་མར་སོང་ན་ཡུལ་མཐའ་འཁོབ་ཏུ་སྐྱེ། དབུས་སུ་ཉེ་དྲགས་ན་ཟབ་པ་དང་རྒྱ་ཆེ་བའི་ཆོས་མི་གོ་བའི་སྐྱོན་ཡོད་པས་ཉེ་རིང་རན་པར་འགོད་པར་བྱ། དེ་ཡང་མཎྜལ་འདི་སངས་རྒྱས་ཀྱི་ཞིང་ཁམས་རྣམ་པར་སྦྱོང་བ་ཡིན་པས། རྒྱུ་རིན་པོ་ཆེ་ལ་་སོགས་པ་གལ་ཆེ་བར་གདའ།་་་་་སྔོན་ཆོས་ཀྱི་རྗེ་ཨེ་ཆུང་ན་བཞུགས་པའི་དུས་སུ། རྡོ་ལེབ་ཀྱི་མཎྜལ་གཅིག་ལས་འབུལ་རྒྱུ་མ་རྙེད་གསུང་ནས། ཕྱིས་ཐེལ་དུ་བྱོན་པའི་དུས་སུ། ང་ལ་ཕ་རི་ཚུ་རི་འདི་ལ་ཐང་འདི་ཙམ་གཅིག་ཡོད་པ་ལ། ཐེལ་མདོ་འདི་ལ་དགོན་པ་འདེབས་དགོས་པར་བྱུང་བ། དེའི་དུས་སུ་མཎྜལ་ཅིག་འབུལ་རྒྱུ་མ་རྙེད་པས་བྱུང་བ་ཡིན་གསུང༌། མཎྜལ་ཡང་རྒྱུ་དང་དབྱིབས་ཕུན་སུམ་ཚོགས་པ་ཞིག་དགོས། ཚོམ་བུ་ལྔ་དགོད་པར་བྱ།

དབུས་ཀྱི་ཚོམ་བུ་དེ། སེངྒེ་བརྒྱད་ཀྱི་ཁྲི་སྟེང་ན་སྣ་ཚོགས་པདྨ་དང་ཉི་མ་ཟླ་བའི་གདན་སྟེང་ན་སངས་རྒྱས་ཐམས་ཅད་འདུས་པའི་ངོ་བོ་རང་གི་བླ་མ་དམ་པ་བཞུགས་པར་བསམ། སྐུའི་མདུན་དུ་ཚོམ་བུ་གཅིག་བཀོད། ཡི་དམ་གྱི་ལྷ་བཞུགས་པར་བསམ། སྐུའི་གཡས་སུ་ཚོམ་བུ་གཅིག་བཀོད། སངས་རྒྱས་དཀོན་མཆོག་བཞུགས་པར་བསམ། སྐུའི་རྒྱབ་ཏུ་ཚོམ་བུ་གཅིག་བཀོད། ཆོས་དཀོན་མཆོག་བཞུགས་པར་བསམ། སྐུའི་གཡོན་དུ་ཚོམ་བུ་གཅིག་བཀོད། དགེ་འདུན་དཀོན་མཆོག་བཞུགས་པར་བསམ། དེ་ལྟར་བླ་མ་ཡི་དམ་ཇོ་བོ་དཀོན་མཆོག་གསུམ་རང་གི་མདུན་གྱི་མཎྜལ་གྱི་སྟེང་དུ་བཞུགས་པར་བསམ། དེ་ལ་རང་གི་ལུས་ལོངས་སྤྱོད་ཁ་རྗེ་དང་དབང་ཐང་མཐུ་དང་ནུས་པ་ཐམས་ཅད་ལྟོས་པ་མེད་པར་ཡིད་ཀྱིས་འབུལ། བདག་འཛིན་བཏང་ན་རྟོགས་པ་སྐྱེ་གསུང་བས། བདག་འཛིན་ཐོང་པ་གལ་ཤིན་ཏུ་ཆེ། དེ་ནས་གསོལ་བ་གདབ་པ་ནི་ངག་ཏུ། བླ་མ་དམ་པ་རྣམས་བདག་གི་ལུས་ཡོངས་སུ་བཞེས་སུ་གསོལ། ཡི་དམ་གྱི་ལྷ་ཚོགས་རྣམས་བདག་གི་ལུས་ཡོངས་སུ་བཞེས་སུ་གསོལ། འཕགས་པ་དཀོན་མཆོག་གསུམ་པོ་བདག་གི་ལུས་ཡོངས་སུ་བཞེས་སུ་གསོལ། ཞེས་གསོལ་བ་ལན་གསུམ་མམ་ལྔའི་བར་དུ་གདབ། དེ་ནས་ཡང་བླ་མ་དམ་པ་རྣམས་བདག་ལ་རྟོགས་པ་མཆོག་ཏུ་གྱུར་པ་བསྐྱེད་པར་མཛད་དུ་གསོལ། ཡི་དམ་གྱི་ལྷ་ཚོགས་ཀྱིས་བདག་ལ་རྟོགས་པ་མཆོག་ཏུ་གྱུར་པ་བསྐྱེད་པར་མཛད་དུ་གསོལ། ལྷ་འཕགས་པ་དཀོན་མཆོག་གསུམ་པོས་བདག་ལ་རྟོགས་པ་མཆོག་ཏུ་གྱུར་པ་བསྐྱེད་པར་མཛད་དུ་གསོལ། །ཞེས་གསོལ་བ་ལན་ལྔའམ་བདུན་གྱི་བར་དུ་གདབ། དེ་ལྟར་བླ་མ་ཡི་དམ་ལྷ་ཇོ་བོ་དཀོན་མཆོག་གསུམ་མཎྜལ་གྱི་སྟེང་དུ་བཞུགས་ལ། དེ་རང་གིས་ཡིད་ཀྱིས་སྤྱན་དྲངས་ནས་སྤྱི་བོ་ནས་མར་བསྟིམ། དེ་ནས་རང་ཡི་དམ་གྱི་ལྷར་བསྒོམས་པའི་སྤྱི་བོའི་གཙུག་ཏུ། བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཕྱག་གཡས་ན་རྡོ་རྗེ་རྩེ་ལྔ་པ་ཐུགས་ཁར་བསྣམས་པ།

གཡོན་དྲིལ་བུ་དཀུ་ལ་བརྟེན་པ་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ཞབས་ཕྱེད་པའི་དཀྱིལ་ཀྲུང་དུ་བཞུགས་པའི་ཞབས་གཡས་པའི་མཐེ་བོང་རང་ཉིད་ཚངས་པའི་བུ་ག་ན་མར་རེག་གེ་བཞུགས་པར་བསམ། དེ་ནས་བཅོམ་ལྡན་འདས་དེའི་ཐུགས་ཀ་ན་གདན་གཅིག་རྩེགས་ཀྱི་སྟེང་ན། ཧཱུྃཿདཀར་པོ་དངུལ་ཆུའི་མདོག་ལྟ་བུ་ཞིག་བཞུགས་པར་བསམ། ཧཱུྃཿདེ་ལས་ཡར་མར་ཡེ་ཤེས་ཀྱི་བདུད་རྩི་དཀར་ན་ར་ར་བྱོན་ནས་ཞབས་གཡས་པའི་མཐེ་བོང་གི་ཤ་དང་སེན་མོའི་བར་ན་མར་བྱོན་ནས། རང་གི་སྤྱི་བོ་ན་མར་བྱོན་པར་བསམ། དེས་ཚེ་ཐོག་མ་མེད་པ་ནས་བསགས་པའི་ལས་ངན་གྱི་སྡིག་པ་སྒྲིབ་པ་ཐམས་ཅད་ནག་ནུ་རུ་རུ་དེད་ནས་དྲི་ཆེན་དྲི་ཆུའི་ལམ་དང༌། སོར་མོ་བཅུའི་བར་ན་མར་དེད་པར་བསམ། དེ་ལ་ཤེས་པ་མ་ཡེངས་པར་གཏད་ལ་དམིགས་པ་བཟུང༌། དེ་ནས་ངག་ཏུ་ཡི་གེ་བརྒྱ་པ་ཅི་ནུས་བགྲང༌། ཡི་གེ་བརྒྱ་པའི་བསྒོམ་བཟླས་འདི་ལ་རབ་ཟླ་བ་གསུམ། འབྲིང་ཟླ་བ་གཉིས། ཐ་མ་ཟླ་བ་གཅིག་གི་བར་ལ་བཟླས་བསྒོམ་ནན་ཆགས་ཆེ་བར་བྱས་པས། སྡིག་སྒྲིབ་དག་པའི་རྟགས་བསམ་གྱིས་མི་ཁྱབ་པ་འབྱུང༌། དེའི་དུས་སུ་ཕྱག་རྒྱ་ཆེན་པོའི་སྒོམ་བཏབ་པས། ཐེབས་པ་ལ་ཚེགས་མེད་པ་ཡིན། ནན་ཆགས་ཤིན་ཏུ་ཆེ་བར་མཛད་པར་ཞུ།། །།ཡང་ཕྱག་རྒྱ་ཆེན་པོའི་བསྒོམ་གཅིག་བསྟན་པར་བྱ་སྟེ། རྐང་པ་རྡོ་རྗེའི་དཀྱིལ་ཀྲུང་ལེགས་པར་བྱ། སྒལ་ཚིགས་གསེར་གྱི་དོང་ཙེ་ལྟར་བསྲང༌། མགྲིན་པའི་དབྱིབས་དགུ་ཙམ་བྱ། མིག་སྣ་རྩེར་དབབ། ལྕེའི་རྩེ་མོ་ཡ་སྐན་ལ་རེག་ཙམ་བྱ། དེ་ནས་ཕྱག་གཡོན་པའི་སྟེང་དུ་གཡས་པ་བཞག །མཐེབ་ཆེན་གཉིས་པོ་ནང་དུ་བཀུག །ལྟེ་བའི་འོག་གཉེར་པོ་ཆེའི་ལྟག་ཏུ་ལུས་ལ་ལྷན་གྱིས་གློད་པ་ཡིན། འཁྲུལ་འཁོར་དེ་ལྟར་དུ་ལེགས་པར་བྱས་པས། ཏིང་ངེ་འཛིན་རང་ཤུགས་ཀྱིས་སྐྱེ་བ་ཡིན། དེ་ཡང་འམ་བུས་ཇི་ལྟར་ཡོད་པ་བཞིན་དུ་བསྒོམ་པར་ཞུ་འཚལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ།

དེའི་ཆེད་དུ་བསྒོམ་པ་འདི་བསྒོམ་སྙམ་དུ་བསམ། ལུས་ཡི་དམ་གྱི་ལྷ་གང་ཡིན་པར་ཝལ་གྱིས་བསྒོམ། ཁོང་པའི་ནང་ཐམས་ཅད་གཙང་ལ་དྭངས་པ་ཁྲུ་མ་ཕུས་བཏབ་པ་བཞིན་དུ་བསམ། སྟོང་ར་འདི་གཙང་བར་བསྒོམས་པས། དམིགས་པ་གང་བསྒོམས་ཀྱང་ཡུལ་གསལ་བའི་དགོས་པ་ཡོད་པ་ཡིན། སྙིང་གི་དབུས་དྲང་པོ་དེར་བླ་མ་དམ་པ་དྲན་པར་བྱ། སྙིང་གི་རྩེ་མོ་དེ་བབས་ཀྱིས་ཐུར་ལ་བསྟན་པ་ཡིན། བླ་མ་དམ་པ་བསྒོམ་པའི་དུས་སུ་སྙིང་གི་རྩེ་མོ་གྱེན་ལ་བསྟན་ལ། སྙིང་དེ་གུར་དཀར་གྱི་ཚུལ་དུ་བསམ། དེའི་ནང་དུ་བླ་མ་དམ་པ་རིན་པོ་ཆེ་དྲན་པར་མཛོད། དེ་ནས་སེམས་མ་བཅོས་པར་བཞག མཐོ་དམན་དང་བཟང་ངན་གྱི་རྟོག་པ་སྐྱེས་པར་སོང་ན། དེ་ལ་སེམས་མ་བཅོས་པ་བགྱི་བ། མཐོ་དམན་དང་བཟང་ངན་གྱི་རྟོག་པ་གང་ཡང་མ་སྐྱེས་པའི་དུས་ཀྱི་ཤེས་པ་གཅིག་འབྱུང༌། བྱུང་བ་དེ་ངོ་ཤེས་པར་བྱས་ནས་འདི་ཁོ་ན་བཞིན་དུ་སྐྱོང་བ་ལགས་སྟེ། དེ་ཡང་ཡོད་པར་བསྒོམ་ན་བཅོས་མ། མེད་པར་བསྒོམ་ན་བཅོས་མ། དབུས་སུ་བསྒོམ་ན་བཅོས་མ་གསུང་བས། མ་བཅོས་པའི་དུས་ཀྱི་ཤེས་པ་འདི་ཁོ་ན་སྐྱོང་བ་ལགས། འདི་ལ་ཅི་གནས་གནས་ཀྱི་བར་དུ་སྐྱོང༌། འདི་ལས་ལངས་པའི་དུས་སུ་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བ་རེ་མཛད། དེ་ལྟར་ལན་གསུམ་བཏབ་པས། བླ་མ་ལ་བྱིན་བརླབས་ཡོད་ན་སློབ་མའི་རྒྱུད་ལ་འཇུག་པ་ཡིན། འདི་ཕྱག་རྒྱ་ཆེན་པོ་ལྔ་ལྡན་བགྱི་བ་ལགས་པས། འདི་ལ་གསུང་ཚིག་རྣམ་པ་ལྔ་བདོག སེམས་བསྐྱེད་པ་དང༌། ལུས་ཡི་དམ་ལྷར་བསྒོམ་པ་དང༌། བླ་མ་དམ་པ་སྙིང་གི་དབུས་སུ་བསྒོམ་པ་དང༌། ཕྱག་རྒྱ་ཆེན་པོ་ལ་སེམས་མ་བཅོས་པར་འཇོག་པ་དང༌། རྗེས་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བ་བྱེད་པ་དང་ལྔ་པོ་དེ་ལ་ཕྱག་རྒྱ་ཆེན་པོ་ལྔ་ལྡན་གསུངས་པ་ལགས་པས། དུས་རྒྱུན་ཆད་མེད་པར་དེ་ཁོ་ན་བཞིན་དུ་སྐྱོང་བར་ཞུ་འཚལ། འདི་ཁོ་ན་བཞིན་དུ་འགྲོ་བ་དང་འཆག་པ་དང་ཉལ་བ་འདུག་པ་གང་གི་དུས་སུ་ཡང༌།

མཐོ་དམན་དང་བཟང་ངན་གྱི་རྟོག་པ་གང་ཡང་ཡིད་ལ་མི་བྱེད། མ་སྐྱེས་པ་འདི་ཁོ་ན་བཞིན་དུ་སྐྱོང་བ་ལགས། དེ་ལ་མཐོ་བ་དང་དམའ་བ་དང་བཟང་བ་དང་ངན་པ་ལ་སོགས་པ་གང་ཡང་ཡིད་ལ་མི་བྱེད་པར་འདི་ཁོ་ན་བཞིན་སྐྱོང་བ་ལགས། དེས་ན་གང་ཡང་ཡིད་ལ་མི་བྱེད་པ་དེས་ནི། ཆོས་ཐམས་ཅད་ཡིད་ལ་བྱེད་པའོ། །བགྱི་བ་གསུང༌། གཞན་ཡང་ཡིད་ལ་མི་བྱེད་པས་ནི་ཁམས་གསུམ་པོ་གང་དུའང་འདྲེ་བར་མི་འགྱུར་རོ་བགྱི་བ་གསུངས་པས། འདི་ཁོ་ན་བཞིན་དུ་ཉམས་སུ་ལེན་པར་ཞུ་འཚལ། འདི་ཁོ་ན་བཞིན་དུ་འགྲོ་བ་དང༌། འཆག་པ་དང་ཉལ་བ་འདུག་པ་གང་གི་དུས་སུའང༌། མ་ཡེངས་པར་བྱས་ནས་སྐྱོང་བ་ལགས། དེ་ལ་མཐོ་དམན་དང་བཟང་ངན་གྱི་རྟོག་པ་མ་སྐྱེས་པའི་ཤེས་པ་འདི་ལ། སེམས་མ་བཅོས་པ་ཆོས་ཀྱི་སྐུ་བགྱི་བ་གསུངས་པ་ཡིན་པས། འདི་ཁོ་ན་བཞིན་དུ་སྐྱོང་བ་ལགས། འདི་སྐྱོང་བར་བྱེད་པ་ལ་སྒྲིམ་གློད་གཉིས་ཀྱི་མཐའ་དང་བྲལ་བར་བྱས་ནས་སྐྱོང་བར་བྱེད་པ་ཡིན། དེ་ལ་བྲམ་ཟེ་སྐུད་པ་འཁལ་བ་བཞིན། སོ་མ་མ་བཅོས་ལྷུག་པར་ཞོག་གསུངས་པས། བྲམ་ཟེའི་སྐུད་པ་དེ་གྲིམས་ཐལ་ན་འཇུར་མདུད་དུ་སོང་ནས་ཆད་ནས་ཡོང༌། གློད་ཐལ་ན་འབྱུང་ནས་ཡོང༌། དེས་ན་གྲིམས་གློད་གཉིས་ཀའི་མཐའ་དང་བྲལ་བར་བྱས་པའི་དུས་སུ་བཟོ་ཉན་པ་དང་འདྲ་བར། འདིར་ཤེས་པ་སྒྲིམས་ཐལ་ན་དགེ་སྦྱོར་གནད་དུ་མི་འགྲོ་ནས་རྟོག་པ་མང་དུ་འཕྲོ་ནས་འོང༌། གློད་ཐལ་བར་སོང་ན་ཤེས་པ་གཡས་གཡོན་དུ་འཕྱོ་ནས་འོང༌། དེས་ན་སྒྲིམ་གློད་གཉིས་ཀྱི་མཐའ་དང་བྲལ་བར་བྱས་ནས། མ་བཅོས་པ་འདི་ཁོ་ན་བཞིན་དུ་བསྐྱངས་པས་གནད་དུ་འགྲོ་བ་ལ་ཚེགས་མེད་པ་ཡིན་པས། དེ་ལྟར་སྐྱོང་བར་ཞུ། འདི་ཁོ་ན་བཞིན་དུ་འགྲོ་བ་དང་འཆག་པ་དང་ཉལ་བ་འདུག་པ་གང་གི་དུས་སུ་ཡང་སྐྱོང་བ་ཡིན། དེ་ལ་སེམས་མ་བཅོས་ན་བདེ། ཆུ་མ་རྙོགས་ན་དྭངས་བགྱི་བ་གསུངས་པས། མ་བཅོས་པ་འདི་ཁོ་ན་བཞིན་དུ་སྐྱོང་བ་ལགས། ་དེ་ལ་བཅོས་པར་སོང་ན་འཕགས་པའི་ལམ་ཡན་ལག་བརྒྱད་བགྱི་བ་མཐོང་བར་མི་འགྱུར་བ་ཡིན།

དེས་ན་བཅོས་མའི་སྟོབས་ཀྱིས་འཕགས་ལམ་མཐོང་མི་འགྱུར། །ཅེས་གསུངས། སེམས་མ་བཅོས་པ་བགྱི་བ་འདི་ཁོ་ན་བཞིན་དུ་སྐྱོང་བར་ཞུ་འཚལ། འདི་ཁོ་ན་བཞིན་དུ་འགྲོ་བ་དང་འཆག་པ་དང་ཉལ་བ་འདུག་པ་གང་གི་དུས་སུ་ཡང་སྐྱོང་བ་ལགས། འདི་ཁོ་ན་བཞིན་དུ་སྐྱོང་བ་ལ་བརྩོན་འགྲུས་ཆེན་པོ་བགྱི་བ་ལགས་པས། དེ་ལ་བརྩོན་འགྲུས་ཆེན་པོའི་གོ་ཆ་ནི། །དྲན་པ་རྒྱུན་ཆད་མེད་པ་ཡིན། །བགྱི་བ་གསུངས་པས། དེས་ན་དགེ་སྦྱོར་འདི་ལ་དྲན་པ་རྒྱུན་ཆད་མེད་པར་སྐྱོང་བ་དང༌། ཉམས་སུ་ལེན་པར་ཞུ་འཚལ། འདི་ཁོ་ན་བཞིན་དུ་སྐྱོང་བར་ཞུ་འཚལ། འགྲོ་བ་དང་འཆག་པ་ཉལ་བ་འདུག་པའི་དུས་སུ་ཡང་སྐྱོང་བར་བྱེད་པ་ལ་དྲན་པ་མ་ཡེངས་པར་སྐྱོང་བ་ལགས། དེས་ན། དྲན་པ་ཡེངས་མེད་མ་ཤེས་ན། །མི་བསྒོམ་པ་ལ་བྱ་ཐབས་མེད། །བགྱི་བ་གསུངས་པས། དགེ་སྦྱོར་འདི་དྲན་པ་ཡེངས་པ་མེད་པར་སྐྱོང་བར་ཞུ་འཚལ། འདི་ཁོ་ན་བཞིན་དུ་འགྲོ་བ་དང་འཆག་པ་ཉལ་བ་འདུག་པ་སྤྱོད་ལམ་རྣམ་པ་བཞི་གང་གི་དུས་སུ་ཡང་བསྐྱངས་པས་གོམས་ནས་འོང་བ་ལགས་པས། དེས་ན་བསྒོམ་པ་མ་ཡིན་གོམས་པ་ཡིན། །གོམས་པས་ལྟ་བ་མཆོག་ཏུ་བྱེད། །བགྱི་བ་གསུང༌། །གཞན་ཡང་བསྒོམ་རྒྱུ་མེད་ཀྱང་གོམས་རྒྱུ་ཡོད་བགྱི་བ་གསུངས་པས། འགྲོ་བ་དང་འཆག་པ་ཉལ་བ་འདུག་པ་གང་གི་དུས་སུ་ཡང་འདི་ཁོ་ན་བཞིན་དུ་གོམས་སུ་བཅུག་པས། གོམས་པ་མཐར་ཕྱིན་ནས་གནད་དུ་འགྲོ་བ་ལ་ཚེགས་མེད་པ་ཡིན། འདི་ཁོ་ན་བཞིན་དུ་ཉམས་སུ་ལེན་པར་ཞུ། འདི་ཁོ་ན་བཞིན་དུ་འགྲོ་བ་དང་འཆག་པ་ཉལ་བ་འདུག་པ་གང་གི་དུས་སུ་ཡང་མཐོ་དམན་ལ་སོགས་པ་བསམ་མནོ་གང་ཡང་མི་བྱེད་པར་ཇི་ལྟ་བ་བཞིན་དུ་སྐྱོང་བ་ལགས། དེས་ན་མཐོ་དམན་བསམ་མནོ་མ་བྱས་ན། །དུས་གསུམ་རྒྱལ་བའི་ཡོན་ཏན་འཆར། །བགྱི་བ་གསུངས་པས། འདི་ཁོ་ན་བཞིན་དུ་ཉམས་སུ་བླངས་པས། དུས་གསུམ་གྱི་རྒྱལ་བའི་ཡོན་ཏན་མ་ལུས་པ་ཐམས་ཅད་རྒྱུད་ལ་སྐྱེ་བ་ལ་ཚེགས་མེད་པས་འདི་ཁོ་ན་བཞིན་དུ་ཉམས་སུ་ལེན་པར་ཞུ་འཚལ།

འདི་ཡི་སྐབས་སུ་བོགས་འདོན་གནང་བར་གདའ། འདི་ལ་ཐབས་ཀྱི་དགེ་བའི་རྩ་བ་ཤེས་རབ་ཀྱིས་བོགས་འདོན་པ་དང༌། ཤེས་རབ་ཀྱི་དགེ་བའི་རྩ་བ་ཐབས་ཀྱིས་བོགས་འདོན་པ་རྣམ་པ་གཉིས་ཡིན།་་་་་དེ་ཡང་སྔོན་ཆོས་ཀྱི་རྗེ་ཕག་མོ་གྲུ་ན་བཞུགས་པའི་དུས་སུ་དཔལ་ཆེན་པོ་ཆོས་ཀྱི་ཡེ་ཤེས་ཉེ་གནས་མཛད་པ་ཡིན་པར་གདའ། ཁོང་ཤིང་ཐུ་བ་དང༌། ཕྱེ་འཐག་པ་ཆུ་ལེན་པ་ལ་སོགས་པ་ལས་ཁུར་ཤིན་ཏུ་ཆེ་བར་བྱུང་བས། ཤེས་པ་དུབ་པ་དང༌། ངའི་ལྟོ་སྐལ་གྱི་ཕྱེད་ཀྱིས་མི་གཅིག་གསོ་བར་ཞུ་ཞུས་པ་ལགས་པར་གདའ། དེའི་དུས་སུ་ཆོས་ཀྱི་རྗེའི་དགོངས་པ་ལ། ད་འདི་ལ་དགེ་སྦྱོར་གཅིག་འདེབས་རན་ནས་འདུག་སྙམ་དུ་དགོངས་ནས། ད་སང་ཕྱིན་ཆད་ནས་ཁྱེད་རང་རྣམས་ཀྱང་བྱ་བ་བྱེད་པ་དགེ་སྦྱོར་འདིའི་བོགས་འདོན་དུ་བསྒོམས་ནས། དགེ་སྦྱོར་སེམས་མ་བཅོས་པའི་འདི་ཁོ་ན་བཞིན་དུ་སྐྱོང་བར་ཞུ་འཚལ། བཅོམ་ལྡན་འདས་ཀྱི་ཞལ་ནས་ཀྱང༌། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། །གཉའ་ཤིང་གང་ཙམ་བལྟ་ཞིང་འགྲོ་ལ་སེམས་འཁྲུལ་མེད། །ཅེས་གསུངས་པས། གཉའ་ཤིང་གང་པོ་དེ་འདོམ་གང་ཚུན་ཆད་ཀྱི་ས་གཞི་དེ་མིག་གིས་ནོན་པར་བྱེད་ནས་ཉམས་སུ་བླངས་པས་གནད་དུ་འགྲོ་བ་ལ་ཚེགས་མེད། སེམས་འཁྲུལ་པ་ཞེས་བྱ་བ་མཐོ་དམན་དང་བཟང་ངན་གྱི་རྟོག་པས་བསླད་པའི་དུས་ཀྱི་ཤེས་པ་དེ་ལ་གསུངས་པས། སྤྱོད་ལམ་རྣམ་བཞི་གང་གི་དུས་སུ་ཡང༌། དེ་ཁོ་ན་བཞིན་དུ་སྐྱོང་བ་ལགས། རྗེས་དགེ་བའི་རྩ་བ་བསྔོ་བ་རེ་མཛད་པར་ཞུ། འདི་བོགས་འདོན་ཐོན་ཆོས་ལགས་པས་སྤྱིལ་པོར་ཇི་ལྟར་བསྒོམ་པ་བཞིན་དུ་འདིར་ཡང་སྐྱོང་བར་ཞུ་འཚལ། སྙིང་གི་དབུས་དྲང་པོ་དེར་བླ་མ་རིན་པོ་ཆེ་དྲན་ཙམ་བྱ། དེ་ལ་སེམས་མ་བཅོས་པར་བཞག སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལ་རྟོག་པ་སྔ་མའི་རྗེས་མི་བཅད། མ་འོངས་པའི་སྔོན་མི་བསུ། ད་ལྟར་བ་ཡིད་ལ་མི་བྱེད་ནས། སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལགས།

འདི་ལ་ཕྱག་རྒྱ་ཆེན་པོ་ཞེས་གསུང༌། ཆོས་ཀྱི་སྐུ་ཞེས་གསུང༌། ཐ་མལ་པའི་ཤེས་པ་ཞེས་གསུང༌། དེ་ལ་ཆོས་རྗེ་སྒམ་པོ་བའི་ཞལ་ནས་ཀྱང་ཨ་ཕོ་ང་ཐ་མལ་ཤེས་པ་སྐྱོང་གསུངས་པས། ཐ་མལ་གྱི་དུས་སུ་དེ་ལྟར་གནས་པ་དེ་ངོ་མི་ཤེས། བྲམ་ཟེ་ཆེན་པོའི་ཞལ་ནས་ཀྱང༌། གདོད་ནས་སྐྱེ་མེད་རང་བཞིན་ཡིན་པ་ལ། །དེ་རིང་དཔལ་ལྡན་བླ་མས་བསྟན་སྟེ་རྟོགས། །མདུན་དང་རྒྱབ་དང་ཕྱོགས་བཅུ་རུ། །གང་དུ་བལྟས་ཀྱང་དེ་དེ་ཉིད། །དེ་རིང་ཉིད་དུ་མགོན་པོ་ང་ནི་འཁྲུལ་པ་ཆད། །ད་ནི་སུ་ལ་ཡང་འདྲི་བར་མི་བགྱི་འོ། །བགྱི་བ་གསུང༌། གདོད་ནས་སྐྱེ་བ་མེད་པ་འདི་ལྟར་དུ་གནས་པ་ལ་བླ་མ་དམ་པས་ངོ་སྤྲད། རང་ཉིད་ཀྱི་མངོན་དུ་གྱུར་ནས། སེམས་སྐྱེ་བ་མེད་པའི་ཕྱག་རྒྱ་ཆེན་པོར་ཤེས་པས། མདུན་དང་རྒྱབ་དང་ཕྱོགས་བཅུར་བལྟས་པར་སོང་ཡང༌། ཕྱག་རྒྱ་ཆེན་པོ་འབའ་ཞིག་ཏུ་འོང་བ་ཡིན། དེས་ན་ཡུལ་ཤེས་པས་མི་འཛིན་པ་ལགས། མདུན་གྱི་གཏོར་སྡེར་འདི་ལ་གཟིགས་པར་ཞུ། རང་ཉིད་ཀྱི་ཤེས་པ་གཏོར་སྡེར་ལ་ཕྱིར་མི་འཛིན། གཏོར་སྡེར་གྱི་ཤེས་པ་ཕྱིར་མི་འཛིན། གཏོར་སྡེར་གྱི་རྗེས་སུ་ཤེས་པ་མི་འབྲང༌། གཏོར་སྡེར་བཀག་པས་མི་ཁེག སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལགས། ས་གཞི་དང་ཀ་བ་ལ་སོགས་པ་ཕྱི་རོལ་གྱི་ཡུལ་གང་བྱུང་ཡང༌། ཡུལ་དེ་དག་གི་སྟེང་དུ་ཤེས་པ་ཕྱིར་མི་འཛིན། ཡུལ་གྱི་ཤེས་པ་ཡར་མི་འཛིན། ཡུལ་དེ་དག་གི་རྗེས་སུ་ཤེས་པ་མི་འབྲང༌། ཡུལ་བཀག་པས་མི་ཁེགས། སྣ་བར་བསྒོ་བ་མ་ལགས་པ། སེམས་མ་བཅོས་པ་འདི་ཁོ་ན་བཞིན་དུ་སྐྱོང་བ་ལགས། རྗེ་ཕག་མོ་གྲུ་པའི་ཞལ་ནས་ཀྱང༌། ཤེས་པ་ཡུལ་དུ་མི་སྤྲོ་ཏེ། །ཡུལ་ནི་སྒྲོ་བཏགས་ཡིན་པའི་ཕྱིར། །བཟང་ངན་ཕྱེ་བ་མ་གཏོགས་པ། །དོན་དམ་ཡུལ་རང་གྲུབ་པ་མེད། །གསུངས་པས། དེས་ན། སློབ་དཔོན་ཏོག་ཙེ་པའི་ཞལ་ནས། ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་བ་རྒྱུན་མི་འཆད། །བྱས་པ་ཐམས་ཅད་དོན་མེད་སྡུག་བསྔལ་རྒྱུ། །སྒོམ་དུ་མེད་པ་གཉུག་མའི་ངང་དུ་ཞོག

།གསུངས་པས། ཐ་མལ་པའི་དུས་སུ་ཡང་འདི་ཁོ་ན་བཞིན་དུ་གནས་པ་ཡིན། ད་ལྟར་གྱི་དུས་ཀྱི་ཤེས་པ་མཐོ་དམན་བཟང་ངན་གྱི་རྟོག་པས་མ་ཕྱེ་བ་འདིས་མི་ཕན། དེས་ན་ཟིན་པར་མཛོད། ཤེས་པར་བྱས་ནས་སྐྱོང་བར་ཞུ་འཚལ། དེས་ནི་ཕྱག་རྒྱ་ཆེན་པོའི་ཁྲིད་ཚར་བ་ལགས། ཕྱག་རྒྱ་ཆེན་པོའི་ཁྲིད་འདི་གོང་དུ་མ་བྱས་པར་སོང་ན་ཕྱིན་ཆད་ཐབས་ལམ་ཟབ་མོ་ཉམས་སུ་ལེན་པ་ལ་ཉམས་མཐུག་པོ་སྐྱེས་ནས་ཕྱག་རྒྱ་ཆེན་པོའི་མངོན་པར་རྟོགས་པ་སྒྲིབ་པའི་དོགས་ཡོད་པ་ཡིན། གཞན་ཡང་ཉོན་མོངས་པའི་རྟོག་པ་ཚན་ཆེན་པོ་སྐྱེས་ནས། ཚངས་པར་སྤྱོད་པའི་བར་དུ་གཅོད་པའི་དོགས་ཡོད་པ་ཡིན། དེས་ན་ཐབས་ལམ་ཟབ་མོ་ཉམས་སུ་ལེན་པ་ལ་སྣོད་དང་ལྡན་པར་བྱེད་པ་གལ་ཆེ། དེ་ཡང་སེང་གེ་དཀར་མོའི་འོ་མ་དེ། །གསེར་སྣོད་དངུལ་སྣོད་མ་ལགས་པ། །སྣོད་ངན་ཕལ་དུ་བླུགས་གྱུར་ན། །སྣོད་ཀྱང་འཆག་ལ་འོ་མའང་འབོ། །དེ་བཞིན་གསང་སྔགས་ཐབས་ལམ་འདི། །སློབ་མ་སྣོད་ལྡན་མ་ལགས་པ། །སྣོད་ངན་རྣམས་ལ་བྱིན་གྱུར་ན། །དམ་ཚིག་ཉམས་ནས་དམྱལ་བར་འགྲོ། །ཞེས་གསུངས་པས། སྣོད་དང་ལྡན་པ་གལ་ཤིན་ཏུ་ཆེ། གོང་དུ་ཕྱག་རྒྱ་ཆེན་པོའི་མངོན་པར་རྟོགས་པ་ངོ་སྤྲད་པ་དེ་གསེར་གྱི་སྣོད་ལྟ་བུ་ལགས། དེའི་སྟེང་དུ་དངུལ་གྱི་སྣོད་ལྟ་བུ་ནི། བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པར་བྱེད་པས་གཙོ་བོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ལ་བྱམས་པ་དང་སྙིང་རྗེ་ཞག་ལྔ་རེ་ནན་ཆགས་ཤིན་ཏུ་ཆེ་བར་བསྒོམ། ཡང་གནོད་བྱེད་ཀྱིས་གཙོ་བོ་བྱས་པའི་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་བྱང་ཆུབ་ཀྱི་སེམས་ཞག་ལྔའི་བར་དུ་བསྒོམ་སྟེ། དེ་ལྟར་བྱམས་པ་དང་སྙིང་རྗེ་དང༌། བྱང་ཆུབ་ཀྱི་སེམས་ལ་ཞག་ལྔའི་བར་དུ་བསྒོམ་པ་ནི་ཁྲིད་ཐེབས་རེ་རེའི་དོད་པོ་ཡང་ཡིན། ཐབས་ལམ་གྱི་སྔོན་འགྲོ་ཡང་ཡིན་པས་ནན་ཆགས་ཤིན་ཏུ་ཆེ་བར་སྒོམ་པར་ཞུ་འཚལ།།

།། 1$0000024

༧༦༤༽ ༄། །གདམས་ངག་ཐབས་ལམ་ཆོས་དྲུག་གི་ཁྲིད།། 1$0000035 ན་མོ་རཏྣ་གུ་རུ། སྐུ་བཞིའི་ངོ་བོ་ཡེ་ཤེས་ལྔ་ཡི་བདག །དུས་གསུམ་རྒྱལ་བ་མ་ལུས་གཅིག་པའི་སྐུ། །རྡོ་རྗེ་འཆང་ཆེན་བླ་མ་རིན་ཆེན་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །གསང་སྔགས་རྡོ་རྗེ་ཐེག་པ་ཡི། །ཚེ་གཅིག་ལུས་གཅིག་འདི་ཉིད་ལ། །རྡོ་རྗེ་འཆང་ཆེན་ཐོབ་པའི་ཐབས། །བླ་མའི་གསུང་ལས་ཟུར་ཙམ་བྲི། །ཡང་འདི་ལ་མཉམ་པར་བཞག་པ་གསུང་བ་ལགས་པས། རྐང་པ་རྡོ་རྗེའི་དཀྱིལ་ཀྲུང་བཅའ། ལག་པ་མཉམ་གཞག་གི་ཕྱག་རྒྱ་ཆེན་པོའི་དུས་སུ་བསྟན་པ་བཞིན་དུ་བྱ། ཁོང་པའི་ནང་ཐམས་ཅད་གཙང་ལ་དྭངས་པར་བསམ། སེམས་དམིགས་པ་མེད་པ་དང་དམིགས་པ་གང་ཡང་མི་བསྒོམ་པ་ཡིན། འདིའི་དུས་སུ་ཅི་ཡང་མི་བསྒོམ་པ་ཡིན་ཏེ་བཀའ་རྒྱ་ཡིན། ལུས་ཀྱི་འཁྲུལ་འཁོར་ལེགས་པར་བྱས་ནས། ཅི་གནས་གནས་ཀྱི་བར་དུ་སྡོད། འདི་ལ་ལྡང་བའི་དུས་སུ་དགེ་བའི་རྩ་བ་བསྔོ་བ་རེ་བྱ། ལྷ་ཐོ་ཐོ་རེ་སྙན་བཤལ་གྱི་སྐུ་མཁར་གྱི་སྟེང་དུ་ཤེལ་གྱི་མཆོད་རྟེན་ཁྲུ་གང་བ་གཅིག་དང༌། དཔང་སྐོང་ཕྱག་རྒྱ་གཅིག་དང༌། མུ་དྲའི་ཕྱག་རྒྱ་སླང་ང་ཙམ་གཅིག་དང་གསུམ་བྱོན་པ་ཡིན་པར་གདའ། དེ་ཡང་མུ་དྲའི་ཕྱག་རྒྱ་སླང་ང་ཙམ་དེ་རང་གི་མཉམ་གཞག་གི་ཕྱག་རྒྱ་འདི་མཚོན་པའི་བརྡར་བྱོན་པ་ཡིན་པས། འཁྲུལ་འཁོར་དེ་ཁོ་ན་བཞིན་དུ་བཅས་ལེགས་པར་བྱས་ནས་སྐྱོང་བར་ཞུ་འཚལ། འདི་ལ་ཙོག་པུའི་འཁྲུལ་འཁོར་གསུང་བ་ལགས་པས་སློབ་དཔོན་བྲམ་ཟེ་ཆེན་པོ་དང༌། བིརྺ་པ་གཉིས་པོ་དཀྱིལ་ཀྲུང་འབའ་ཞིག་ཡིན་གསུང༌། རྗེ་བཙུན་ཆེན་པོ་མི་ལས་ཀྱང༌། དཀྱིལ་ཀྲུང་ལ་བརྟེན་ནས། གཏུམ་མོ་ཟླ་བ་དྲུག་གི་བར་དུ་བསྒོམས་པས། དྲོད་མཐེ་བོང་གང་ལས་ཆེར་མ་སོང་བ་ལགས་པར་གདའ། ཕྱིས་ཡབ་ཡུལ་དུ་བྱོན་ནས་ཉེ་དུ་གཉེན་འབྲེལ་གང་ཡང་མི་གདའ། ཁང་ཐོག་ཏུ་རྩ་སྐྱེས། ཞིང་ལ་འཇག་མ་འཕྱུར་ནས་ཉམས་ཤིན་ཏུ་མི་དགའ་བར་གདའ་སྐད། ཡུལ་ཞེན་ཆགས་གཅད་པའི་ཕྱིར་ཁང་ཐོག་ཏུ་ཞག་གསུམ་བསྒོམས་ཀྱང་དྲོད་ཆེར་མ་སོང་བ་ལགས་པར་གདའ།

དེ་ནས་གྲོང་ལྟག་ན་དགོན་ཆུང་ཞིག་ཡོད་པར་ཟླ་བ་དྲུག་གི་བར་དུ་བསྒོམས་པས་ཀྱང་དྲོད་ཆེར་མ་སོང་བ་ལགས་པར་གདའ། དེ་ནས་བརྩོན་འགྲུས་ཤིན་ཏུ་ཆེ་བར་བྱས་ནས་བསྒོམས་པས་ནུབ་ཅིག་གི་རྨི་ལམ་ན་བུད་མེད་སྨ་ར་སེ་ཁྱུག་གེ་བ་ཞིག་བྱུང་ནས་ལུས་ལ་སྐུ་མཉེ་ཅིག་བྱས་ནས་ཁྱོད་འཁྲུལ་འཁོར་འདི་ལྟར་དུ་གྱིས་དང་དྲོད་དང་ཡོན་ཏན་སྐྱེ་བ་ལ་ཚེགས་མེད་གསུང་ནས། ལུང་བསྟན་བྱུང་བ་ལགས་པར་གདའ། དེའི་འཁྲུལ་འཁོར་དེ་གང་ཡིན་སྙམ་ན། དེ་དཀྱིལ་ཀྲུང་བསྣོལ་མ་དེ་མ་བཤིག་པར་ཡར་སློང་བར་ཞུ་འཚལ། རྗེ་བཙུན་ཆེན་པོ་ཉིད་ཀྱང༌། འཁྲུལ་འཁོར་འདི་ལྟར་དུ་བྱས་ནས། དྲོད་ཡོན་ཏན་ཆེན་པོ་རྒྱུད་ལ་འཁྲུངས་པ་ཡིན། འདི་ལ་བསྒོམ་ཐག་འཚལ་བས། རིང་བའི་ཚོད་སྒོམ་ཐག་ཁུག་པ་མགོ་ལ་བཀྲིས་པས་ཁུག་པ་ཚོགས་མར་འཕྲོད་པ་རན་ནས་མཆི། འབྲིང་པོ་ཁུག་པ་རང་གི་བརྐྱང་ཁྲུ་གང་ལ་བཀོན་པས་ཁུག་པའི་ནང་དུ་གྲུ་མོ་ཚུད་པ་རན་ནས་མཆི། ཐུང་བ་བཅག་ཁྲུ་གང་ལ་བཀོན་པས་རན་ནས་མཆི། གང་རན་པའི་བསྒོམ་ཐག་དེ་ལུས་ལ་ཕྱིར་བཀོན། ལག་པ་གཉིས་པོ་ནང་ན་ཕར་སྐེ་རག་འཆིང་སོར་སླེབ་པ་དང་པུས་མོ་ལ་བཀོན། ལྷམ་སྒྲོག་འཆིང་ས་དང་སྐེ་རག་འཆིང་ས་གཉིས་པོ་བསྒོམ་ཐག་གིས་ལེགས་པར་བསྡམ། སྒོམ་ཐག་རིང་ན་ལུས་གནད་མི་སྡོམ་པའི་སྐྱོན་ཡོད། ཐུང་ན་རྐང་པ་སྦྲིད་ནས་འོང་བ་ཡིན་པས་རིང་ཐུང་ཚད་དང་ལྡན་པ་གལ་ཆེ། མ་གི་བརླའི་ཁུག་སྒོམ་ཐག་གི་འོག་ན་ཕར་ལག་པ་བཅུག་ནས་གཡོན་པའི་མཐེ་བོང་གཡས་པའི་མཐེ་བོང་གོང་ལ་གཏོད། མཐེབ་ཆེན་གཉིས་པོ་ལྷན་གྱིས་སྤྲད། གཡས་པའི་སོར་ཤད་ཀྱིས་སྐྱོང༌། གཡོན་པའི་སོར་མོ་བཀུག་པར་བྱ། མཉམ་བཞག་དེ་ལྟར་དུ་བྱས་པའི་སོར་མོའི་ཁུག་མཚམས་དེས་ལྟེ་བའི་སོར་བཞི་འཇལ་བའི་ཁུག་ན་ཚུར་བཅར་བས། རྩ་དབུ་མའི་ལྟག་ཁུང་དུ་མནན་པས། རྩ་དེ་ཁ་གདངས་ཀྱིས་འགྲོ་བ་ཡིན། དེར་རླུང་སེམས་ཞུགས་པ་དང༌། ཐིག་ལེ་ཐམས་ཅད་ཁྲིད་ནས། དྲོད་ཡོན་ཏན་སྐྱེ་བ་ལ་ཚེགས་མེད་པ་ཡིན།

དེ་ཡང་རྗེ་ཕག་མོ་གྲུ་པའི་ཞལ་ནས། རྐང་པ་རེ་མིག་བཞིན་དུ་བསྣོལ། །དཔུང་པ་རྒོད་གཤོག་བཞིན་དུ་བརྐྱང༌། །རྒལ་ཚིག་དོང་རྩེ་བཞིན་དུ་བརྩེགས། །མགྲིན་པ་རྒྱ་མདུད་བཞིན་དུ་བསྡམ། །ལུས་སེམས་ལི་ཁྲི་བཞིན་དུ་བསྒྲིམ། །མིག་གཉིས་སྣ་རྩེར་གཏད་པར་བྱ། །ལྟེ་འོག་སོར་བཞི་འཇལ་བ་རུ། །མཉམ་གཞག་ཕྱག་རྒྱ་བཙིར་བར་བྱ། །དགོས་པ་ལུས་གནད་ཚུད་པ་ཡིན། །ཞེས་གསུངས་པའི་དོན་ལགས་པས། དེས་བདེ་བ་ཆེན་པོའི་ཏིང་ངེ་འཛིན་ལ་གནས་པ་ཡིན། འདིའི་ཡོན་ཏན་གྱིས་ཕྱི་རོལ་གྱི་ཡུལ་ལ་འདོད་ཆགས་ཀྱི་ཞེན་པ་ལྡོག་སྟེ། ཕྱིའི་སྙོམས་འཇུག་ཐ་མལ་པའི་བདེ་བས་བཅུ་དྲུག་གི་ཆར་ཡང་མི་ཕོད་པའི་བདེ་བའི་ཤུགས་ཆེན་པོ་འབྱུང༌། དེ་ནི་ནང་གི་སྙོམ་འཇུག་ཡིན་གསུང༌། དེ་ལ་བརྟེན་ནས་ཡོན་ཏན་ཐམས་ཅད་སྐྱེད་པར་བྱེད་པ་ཡིན་པས་ལུས་ཀྱི་འཁྲུལ་འཁོར་དེ་ལྟར་དུ་བྱ། སེམས་ཀྱི་དམིགས་པ་སྤྲོས་པ་མེད་པར་བཞག དེས་རླུང་སེམས་རང་ཤུགས་ཀྱིས་གནད་དུ་འགྲོ་བ་ཡིན། ཙོག་པུ་འདི་ལ་ཡོན་ཏན་དཔག་ཏུ་མེད་པ་གསུངས། མདོར་ན་དགུར་འདུས་པ་ཡིན། དེ་ལྟར་ཡང༌། ཙོག་པུའི་ཡོན་ཏན་དགུ་དང་ལྡན། །ཉལ་ན་གཉིད་ཀྱི་དབང་མི་འགྲོ་གསུངས་པས། བརྩོན་འགྲུས་ཤིན་ཏུ་ཆེ་བར་བྱས་པའི་དུས་སུ། དྲོད་དང་ཡོན་ཏན་སྐྱེ་བ་ལ་ཚེགས་མེད། ཡོན་ཏན་དགུ་པོ་ནི། ལུས་ལ་གསུམ། ངག་ལ་གསུམ། ཡིད་ལ་གསུམ་དང་དགུ། ལུས་ཙོག་པུ་བྱས་པའི་ཕན་ཡོན་གྱིས་སྲིན་བུ་རྣམས་རང་མལ་དུ་གནས་པས། འོག་སྒོ་ནས་མི་ཟ་བའི་ཡོན་ཏན་ཡོད། ལུས་ཙོག་པུ་བྱས་པའི་ཕན་ཡོན་གྱིས་དྲོད་དང་ཡོན་ཏན་ཐམས་ཅད་སྐྱེ་བའི་ཕན་ཡོན་ཡོད། ལུས་ཙོག་པུ་བྱས་པའི་ཕན་ཡོན་གྱིས་རང་གི་ལུས་འདི་ལ་སེམས་ཀྱི་རྟེན་ཨོཾ་ཨཱ་ཧཱུྃ་གསུམ་གནས་པ་དེ་གཅིག་ཐོག་ཏུ་གཅིག་ཕེབས་པས་བགེགས་འདི་ཐམས་ཅད་འོག་སྒོ་ནས་འཇུག་པ་ལ་འོག་སྒོ་ནས་བགེགས་མི་འཇུག་པའི་ཕན་ཡོན་ཡོད། ངག་མི་འཛེར་བ་དང༌། ངག་སྙན་པ་དང༌། ངག་ཀུན་གྱིས་ཉན་པ་ཙོག་པུའི་ཕན་ཡོན་ལས་འབྱུང༌།

སེམས་ལ་གསུམ་ནི། སེམས་མི་འཐིབ་པ་དང༌། མི་འཐིབ་པའི་བྱེད་པས་སེམས་ཤིན་དུ་གསལ་བར་འབྱུང༌། སེམས་དབུ་མར་ཚུད་པས་བདེ་བའི་ཤུགས་བསམ་གྱིས་མི་ཁྱབ་པ་སྐྱེ་བ་དེ་ཙོག་པུ་བྱས་པའི་ཕན་ཡོན་ཡིན། དེ་ནས་འཁྲུལ་འཁོར་འདི་ཁོ་ན་ལ་ཞག་བཅོ་ལྔའི་བར་དུ་མཉམ་པར་བཞག འདི་ལ་ལྡང་བའི་དུས་སུ་བསྔོ་བ་བྱ། །དེ་ནས་གཏུམ་མོའི་དམིགས་པ་བསྟན་པར་བྱ་སྟེ། སེམས་བསྐྱེད། ལུས་ཡི་དམ་ལྷར་བསྒོམ། ཁོང་པའི་ནང་གཙང་ལ་དྭངས་པར་བསྒོམ། ལྟེ་བའི་འོག་སོར་བཞི་གཞལ་བའི་མདོ་དྲང་པོ་དེར། མེ་ལུག་ཤ་གཟན་གྱི་རིལ་མ་ཙམ་དམར་ལ་ཚ་བ་ཞིག་ལ་ཤེས་པ་ཟིན་པས། རྣམ་པར་རྟོག་པའི་རླུང་ཞི་ནས། མི་རྟོག་པའི་ཏིང་ངེ་འཛིན་སྐྱེ་བ་ལགས་པས། ཤེས་པ་མ་ཡེངས་པར་གཏོད་པར་ཞུ་འཚལ། དེ་ནས་དམིགས་པ་གཉིས་པ་ནི། མེ་དེ་ཆེར་བཏང་ནས་མཐེ་བོང་ཙམ་ལ་ཤེས་པ་མ་ཡེངས་པར་གཏད་ནས། ཞག་བཅོ་ལྔའི་བར་དུ་ནན་ཆགས་ཤིན་དུ་ཆེ་བར་མཛད་པར་ཞུ། དེ་ནས་དམིགས་པ་གསུམ་པ་ནི། སྔར་གྱི་མཐེ་བོང་ཙམ་དེ་ཆེར་སོང་ནས་མེ་དེ་བྱ་མོའི་སྒོ་ང་ཙམ་ཞིག་ལ་ཤེས་པ་མ་ཡེངས་པར་གཏོད་པར་ཞུ། འདི་ལ་དཀྲུག་པའི་འཁྲུལ་འཁོར་གསུང༌། གོང་གི་དམིགས་པ་གསུམ་པའི་སྐབས་སུ་དགོས་པ་བྱུང་ཡང་བསྟན་པས་ཆོག་པ་ཡིན། དེར་དགོས་པ་མ་བྱུང་ན་སྐབས་འདིར་སྟོན་པ་ལགས་པས་ལུས་ཀྱི་འཁྲུལ་འཁོར་ལེགས་པར་བྱ། ལག་མཐིལ་གྱིས་པུས་མོ་བཀབ་སྟེ་རླུང་མནན་ནས། དམིགས་པ་ལྟེ་བའི་མེ་གསུམ་པོ་ཤེས་པ་གང་འགྲོ་བ་ལ་གཏད་ནས། རླུང་གིས་ཁོང་པ་གང་བ་དང་རོ་སྟོད་མི་འགུལ་བར་སྐེད་པ་རྫ་མཁན་གྱི་འཁོར་ལོ་བཞིན་དུ་མི་དྲག་ཞིང་མི་ཞན་པར་བསྐོར་བར་བྱ། དྲགས་ཐལ་ན་རྩ་ཕྲན་རྣམས་འཆད་པ་ཡིན། ཞན་ན་གནད་དུ་མི་འགྲོ་དེས་ན་ཚོད་སྦྱར་བ་གལ་ཆེ་གསུང༌། འདི་བྱེད་པའི་དུས་ཚོད་ནི། ཉོན་མོངས་པའི་རྟོག་པ་ཚན་ཆེན་པོ་སྐྱེས་པའི་དུས་སུ་དཀྲུག་པའི་འཁོར་ལོ་འདི་བྱས་པས། ཉོན་མོངས་པའི་ཟུག་རྔུ་ཞི་ནས་འོང༌། དེས་ན་འདོད་ཆགས་བདེ་བར་བསྒྱུར་མཛད་གསོལ།

ཅེས་པའི་དོན་ཡིན། གཞན་ཡང་རྣམ་པར་རྟོག་པ་མང་བ་དང༌། དྲོད་མ་སྐྱེས་པ་དང༌། ཟས་མ་ཞུ་བ་དང༌། རས་པ་ནང་དྲོད་འགྲན་པ་དང༌། བདེ་བ་ཤས་ཆུང་བ་དང༌། དྲི་ཆུ་འགགས་པ་དང༌། རང་གངས་ཁུངས་ལྟ་བུར་ལུས་ན། རླུང་མནན་མེ་བསྒོམ། དཀྲུག་པའི་འཁྲུལ་འཁོར་བྱས་པས། དྲོད་བཙན་ཐབས་སུ་སྐྱེ་བ་ལ་ཚེགས་མེད་པ་ཡིན། གཞན་ཡང་རྟོག་པ་ཉུང༌། བདེ་བ་རྒྱས་པ་དང༌། རྩ་མིང་ཅན་དང་མིང་མེད་ཐམས་ཅད་དུ་ཁམས་འཕེལ་རྩ་མདུད་གྲོལ། མི་རྟོག་པ་སྐྱེ། རྩའི་ནང་དུ་རླུང་ཞུགས་ནས་ཁམས་བྱང་ཆུབ་སེམས་ཀྱི་ཁ་འབུས་སྟེ་ལུས་ཐམས་ཅད་ལ་མྱུར་དུ་ཁྱབ་པར་འགྱུར་རོ། །བསྟོད་པ་དང་བསྐོར་བའི་འཁྲུལ་འཁོར་གང་ལ་ཡང་བཅས་ལེགས་པ་གལ་ཆེའོ། །རོ་སྟོད་དགུར་དྲགས་ན་འཐིབས་པ་དང༌། སྟོད་དུ་རླུང་འཚངས་ནས་གནད་དུ་མི་འགྲོ། སྐེད་པ་དགྱེ་དྲགས་ན་རླུང་ཆད་ནས་དྲོད་མི་སྐྱེ། གཡོན་དུ་ཡོ་ན་སྲེད་པ་ཆེ། བདེ་ཤས་ཆེ་ན་ཐིག་ལེ་ཉམས་གྲངས་མང༌། བསེན་མོའི་གནོད་པ་འོང༌། གཡས་སུ་ཡོ་ན་རྟོག་པ་མང་རྒྱལ་པོའི་གནོད་པ་འོང༌། དེས་ན་སྐེད་པ་མདའ་སྨྱུག་བཞིན་དུ་དྲང་བ་གལ་ཆེ། མཐའ་གཉིས་དང་བྲལ་བ་ལས་ཡོན་ཏན་ཕུན་སུམ་ཚོགས་པ་ཐམས་ཅད་སྐྱེ་བ་ཡིན། དེས་ན་སྐེད་པ་དྲང་བས་རྩ་དྲང༌། རྩ་དྲང་པོར་སྲང་བས་རླུང་རང་ཤུགས་ཀྱིས་འཇུག དེས་ཁམས་བྱང་ཆུབ་སེམས་ཀྱི་ཐིག་ལེ་རང་ཤུགས་ཀྱིས་ཕབ་ནས་བདེ་བ་སྐྱེ་བས་འཁྲུལ་འཁོར་གྱི་རྣམ་པར་བཞག་པ་སྟེ་རིམ་པ་ལ་ངེས་པ་མེད་པས་ནམ་དགོས་པའི་དུས་སུ་བསྟན་པར་བྱ་སྟེ་གསུམ་པའོ། །དེ་ནས་དྲོད་མ་སྐྱེས་ན་དམིགས་པ་གཉིས་ལ་གང་གསལ་བ་ཞིག་ལ་ཤེས་པ་གཏད་ལ་བསྒོམ་པར་བྱ། སྤྱིར་གེགས་བསལ་བ་དང་བོགས་འདོན་པ་གང་ལ་ཡང་མོས་གུས་ཅན་ལ་བླ་མ་བསྒོམ་པ་གལ་ཆེ། དེ་ཡང་བླ་མ་ཉག་སེས་དཔལ་ལྡན་ཕག་མོ་གྲུ་པའི་མཚན་ཐོས་པ་ཙམ་གྱིས་དྲོད་སྐྱེས་པ་ལྟ་བུ་ཡིན། མོས་གུས་ཆུང་བ་དང་ཡིད་ཆེས་པར་དཀའ་བའི་གང་ཟག་རྣམས་ལ་དམིགས་པའི་རིམ་པ་སྟོན་པ་ནི།

དྲོད་མ་སྐྱེས་པ་སྐྱེ་བར་བྱེད་པའི་རིམ་པའོ། །སྤྱིར་ལུས་ཀྱི་འཁྲུལ་འཁོར་སེམས་ཀྱི་དམིགས་པ། རླུང་གི་མན་ངག་དང་གསུམ་བླ་མ་དམ་པས་མོས་གུས་ཀྱི་དབང་དུ་བྱས་ཤིང་འཛོམ་ན་ཕྱི་ནང་གསང་གསུམ་གྱི་རྟེན་འབྲེལ་འགྲིག་ནས་དངོས་གྲུབ་འབྱུང་བར་གསུངས་ཏེ། འགྲིག་ལུགས་ནི་ཕྱིའི་རྟེན་འབྲེལ་ལུས་ལ་བདེ་དྲོད་སྐྱེ། ནང་གི་རྟེན་འབྲེལ་རྣམ་པར་རྟོག་པ་ཉེ་བར་ཞི། གསང་བའི་རྟེན་འབྲེལ་རླུང་སེམས་དབུ་མར་ཚུད། དེ་གསུམ་པོ་འགྲོ་ལྡོག་གཅིག་ཏུ་འོང་སྟེ། རླུང་དབུ་མར་ཚུད་ན་དྲོད་སྐྱེ། དྲོད་སྐྱེས་ན་རྟོག་པ་ཞི། རྟོག་པ་ཞི་ན་རླུང་སེམས་དབུ་མར་ཚུད་པའི་རྟགས་ཡིན་པས་དེ་རྣམས་རྟོགས་ཤིང་ཁོང་དུ་ཆུད་པར་བྱས་ནས་ཉམས་སུ་བླང་བར་བྱའོ། །དེ་ལ་དཔལ་ཕག་མོ་གྲུ་པའི་ཞལ་ནས། གཏུམ་མོ་འདི་ལ་རིགས་གཉིས་ཡིན་ཏེ། སྣ་ཚོགས་ཀྱི་གཏུམ་མོ་དང༌། རྐང་བབས་ཀྱི་གཏུམ་མོ་གཉིས་ལགས། སྣ་ཚོགས་ཀྱི་གཏུམ་མོ་ལ་བསམ་གྱིས་མི་ཁྱབ་པ་ཞིག་ཡོད་པ་ཡིན་གསུང༌། འདི་རྐང་བབས་ཀྱི་གཏུམ་མོ་ཡིན་པས། དེ་ལྟར་བརྩོན་འགྲུས་ཀྱི་ཤུགས་ཆེན་པོས་ཉམས་སུ་ལེན་དགོས། དྲོད་སྐྱེར་མ་ཉན་ན་སྐེ་རག་འཆིང་ས་མན་ཆོད་མེས་ཁེངས་པར་བསྒོམས་ནས་དཀྲུག་འཁོར་བྱེད་པ་ཡིན། བདེ་བ་རྒྱས་ནས་ཐིག་ལེ་འཆོར་བ་འདྲ་ན་གཞུག་གུ་ཐུང་ཁོང་སྟོང་དུ་བསམ་ལ་དེར་བླ་མ་དམ་པ་ཞལ་ཕྱིར་བལྟ་བ་བསྒོམ་པར་བྱའོ། །བདེ་བ་ཤས་ཆུང་ན་གསང་གནས་རྡོ་རྗེའི་རྩ་བར་གཏུམ་མོའི་དམིགས་པ་གཏད་པར་བྱའོ། །དེ་ལྟར་ཉམས་སུ་བླངས་པར་འདོད་པའི་རྟེན་གྱི་གང་ཟག་གིས་དེ་ལྟར་བྱས་ཀྱང་དྲོད་ཤས་ཆུང་ན་ལྟེ་བ་མན་ཆོད་ཁོང་པ་མེས་ཁེངས་པར་བསམ་ལ་མེ་འགལ་མེ་བསྐོར་བ་བཞིན་དུ་བསམ་ཞིང༌། རླུང་མནན་ལ་སྐེད་པ་བསྐོར་བར་བྱའོ། །དེ་ལྟར་ཉམས་སུ་བླང་པར་འདོད་པའི་གང་ཟག་གིས་བརྩོན་འགྲུས་ཀྱི་ཤུགས་ཆེན་པོས་སྒྲུབ་པར་བྱ་སྟེ། དེས་སྐྱོ་ཞིང་དུབ་ན་ཚར་གཅད་པ་དང་རྗེས་སུ་བཟུང་བ་དང་རང་སོར་བཞག་པ་དང་གསུམ་གྱིས་ཉམས་སུ་བླང་བར་བྱའོ། །དེ་ལ་ཚར་གཅད་པ་ནི་དགེ་སྦྱོར་གྱིས་སྐྱོ་ཞིང་དུབ་ནས་དགེ་སྦྱོར་བྱེད་སྙིང་མི་འདོད་ན།

དང་པོར་རང་ཉིད་ཡི་དམ་དུ་བསྒོམ་སྟེ་ནམ་འཆི་ཆ་མེད། འཆི་བའི་དུས་སུ་དམ་པའི་ཆོས་མིན་པ་གང་གིས་ཀྱང་མི་ཕན་པ། བླ་ན་མེད་པའི་བྱང་ཆུབ་བསྒྲུབ་པ་ལ་ཁྱོད་ཀྱིས་འབད་རྩོལ་འདི་ལྟ་བུས་ཅང་ཡོང་ངམ། ཞེས་རང་ཉིད་ལ་བརྔན་འགྲང༌། དེ་ཡང་བདག་གི་སྤྱོད་པ་འདི་འདྲ་བས། །མི་ཡི་ལུས་ཀྱང་མི་འཐོབ་ན། །རྫོགས་པའི་སངས་རྒྱས་སྨོས་ཅི་དགོས། གསུང༌། ཡང་སྐབས་སུ་འཆི་བ་དང་མི་རྟག་པ་ལས་རྒྱུ་འབྲས། འཁོར་བའི་ཉེས་དམིགས་བསམ་སྟེ། དེས་ཁ་ཟིན་ནས་རང་སོར་ཆུད་རྒྱུ་ཅིག་དང་བསྒོམ་སྙིང་འདོད་པར་འོང༌། དེ་ལ་སྔོན་དཔལ་ཆེན་རྒ་ལོ་ཀུན་གྱིས་ཀྱང་བསྒོམ་སྙིང་མི་འདོད་པའི་དུས་སུ་ཞག་འགའ་རེ་བཞེས་པ་མ་གསོལ་བ་ཡིན་གསུང༌། རྗེས་སུ་འཛིན་པ་ནི་ཤེས་པ་ངལ་གསོས་འདེབས་པ་དང༌། ཁ་ཟས་ཕུན་སུམ་ཚོགས་པ་གཟའ་བ་དང༌། ལུས་ལ་སྐུ་མཉེ་བྱ་བ་དང༌། སྤྱོད་ལམ་ཅི་བདེར་སྡོད་པ་དང༌། རྟོགས་པ་ཅན་གྱི་མགུར་མ་ལྟ་བ་དང༌། ལུས་སེམས་ངལ་སོས་པར་བྱ་སྟེ། དེས་ཤེས་པ་སོ་མ་ཞིག་བྱུང་བ་དང་ཡང་འབད་པར་བྱའོ། །རང་ཉིད་ཀྱིས་རང་ཉིད་ལ་གོ་ཆ་ཤིན་དུ་ཆེ་བར་བྱས་ནས་ཉམས་སུ་ལེན་པ་ཡིན། རྗེ་བཙུན་ཆེན་པོ་རྣལ་འབྱོར་གྱི་དབང་ཕྱུག་དེས་ཀྱང༌། དཔལ་ལྡན་ནཱ་རོ་པས་གསུངས་པའི་རྒྱུད་ལུང་མན་ངག་དང་བཅས་པ་ཇི་ལྟར་གསུངས་པ་བཞིན་དུ་ཉམས་སུ་བླངས་པའི་དུས་སུ། ནུབ་ཅིག་རྨི་ལམ་ན་ཐ་བ་སྲ་མོ་ཞིག་ལ་མཛོ་དོར་ཅིག་རྨོ་ཡིན་འདུག་པ་ལ། ཐོང་མ་ནོན་ནས་རྨི་ལམ་དུ་རྡུལ་ཚན་པོ་ཆེ་ཞིག་བྱུང་བ་ལ། དེ་རང་དུ་གོ་ཆ་ཤིན་དུ་ཆེ་བར་མཛད་ནས། གཅིག་ཏུ་བླ་མའི་བྱིན་རླབས་ཆེ། །གཉིས་སུ་གསང་སྔགས་ཐབས་ལམ་ཟབ། །གསུམ་དུ་རྣལ་འབྱོར་བསྒོམ་བསྲན་ཆེ། །ཐ་བ་སྲ་ཡང་ཕེད་དེ་མཆི། །གསུང་ནས་བསྒོམས་པས། ཕྱིས་ཐོང་ནུབ་ཆེས་ནས་ཡར་མ་ཐོན་པ་ལ་སོགས་རྨི་ལམ་བྱུང་བ་ལེགས་པར་གདའ། དེས་ན་རང་ཉིད་ཀྱིས་ཀྱང་གོ་ཆ་ཤིན་དུ་ཆེ་བར་བྱས་ནས་མིག་གྱེན་ལ་བལྟ། རྗེ་བཙུན་ཆེན་པོ་ཡང་རྒྱུ་མི་ལས་བྱས་པ་ཡིན་མཉམ་དུ་བསམ་ལ།

འབད་རྩོལ་དྲག་ཏུ་བྱེད་དགོས་པ་ཡིན་པས། བརྩོན་འགྲུས་ཤིན་ཏུ་ཆེ་བར་མཛད་པར་ཞུ། དྲང་པོར་གནས་པ་ནི་གཉིས་པོ་དེའི་ཚུལ་གྱིས་ཉམས་སུ་བླངས་པས་དགེ་སྦྱོར་རྒྱུན་ཆད་མེད་པར་བྱུང་ནས། དེ་ཁོ་ནའི་ངང་ལ་གནས་པར་བྱའོ། །དེ་ལྟར་ཉམས་སུ་བླངས་པས། དུས་ཚོད་རྣམ་པ་གསུམ་འབྱུང་སྟེ། སྡུག་བསྔལ་གྱི་དུས། བདེ་བའི་དུས། ཡོན་ཏན་གྱི་དུས་སོ། །སྡུག་བསྔལ་གྱི་དུས་ནི། གཏུམ་མོ་བསྒོམས་པས་ཁམས་རྒྱས་པར་བྱེད་པས། ཕྱི་ནང་གི་སྡུག་བསྔལ་གཉིས་འབྱུང༌། ཕྱི་ནི་དབུལ་ཞིང་འཕོངས་པ་དང༌། སེམས་ཀྱི་གཡེང་བ་མང་ཞིང་སྐུར་བ་དང་ཁ་མཆུ་ལ་སོགས་པའི་མི་མ་ཡིན་པའི་གནོད་པ་འབྱུང་བའོ། །ནང་ཁམས་བྱང་ཆུབ་སེམས་ཀྱི་ཐིག་ལེ་རྒྱས་པས་ཕྱི་ཡུལ་ལ་ཆགས་ཤིང་ཞེན་པ་འོང༌། དེ་ཡང་ཆགས་པ་ཆེན་པོ་འོ་དོད་འབོད་པ་ལ་སོགས་པ་ཚུགས་ཐབས་མེད་པ་སྐྱེ། འདི་ལ་སྔོན་སྒོམ་ཆེན་པ་ཞིག་རི་ཁྲོད་དུ་བསྒོམས་པའི་དུས་སུ་དེ་ལྟ་བུ་སྡུག་བསྔལ་ཆེན་པོ་སྐྱེས་ནས། ཁོ་ན་རེ་བླ་མ་མཉེས་པ་བསྒྲུབ་བསྒྲུབ་ནས། མི་མཉེས་པ་ཅིག་འོང་འོང་འདྲ། །ཟེར་སྐད་རྗེ་བཙུན་ཆེན་པོ་མི་ལའི་ཞལ་ནས། བྲག་དམར་བསམ་ཡས་ཀྱི་ངོས་ལ་ཚ་ཡ་བརྒྱད་དོ་ཁུར་བ་བས་གཏུམ་མོ་བསྒོམ་པ་དཀའ་གསུང་སྐད། དེས་ན་འདིའི་དུས་སུ་མན་ངག་དང་སྙིང་རུས་གལ་ཆེ་བ་ལགས། དེ་ལ་སྔོན་ཆོས་ཀྱི་རྗེས་ནུབ་ཅིག་གི་ཐུགས་ཀྱི་དགོངས་པ་བཏང་བ་ལ། འོ་སྐོལ་བོད་ན་སྒོམ་ཆེན་ཤིན་ཏུ་མང་བར་འདུག་པ་ལ། གྲུབ་ཐོབ་ཉུང་བ་དེ་ཅིས་ལན་སྙམ་དུ་དགོངས་ཙ་ན། གདམས་ངག་གི་གནད་མེད་པ་དང་སྙིང་རུས་ཆུང་བས་ལེན་པར་འདུག་གསུང་སྐད། དེའི་དུས་སུ་བླ་མ་རིན་པོ་ཆེའི་ཞལ་ནས་ངེད་རང་རྣམས་སྙིང་རུས་ཆུང་བས་ལེན་པ་ཡིན་གསུངས། གདམས་ངག་གི་གནད་རྗེ་རིན་པོ་ཆེའི་བཅུ་ཆོས་དང་གསུམ་ཆོས་ཀྱི་གདམས་ངག་གིས་འཛིན་པ་དང་འགྲེམས་པར་བྱེད་པ་དང༌། བརྟན་པར་བྱེད་པའི་གདམས་ངག་འདི་ལྟ་བུ་ཡོད་པ་ལ་ཉམས་སུ་མ་ལེན་པ་རྣམས་རང་ཅག་རྣམས་སྙིང་རུས་ཆུང་བས་ལེན་པ་ཡིན།

འདིའི་དུས་སུ་བདག་གི་ཉོན་མོངས་པ་འདིས་གཙོ་བྱས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ཉོན་མོངས་པ་བདག་གི་འདིས་དག་པར་གྱུར་ཅིག་སྙམ་པའི་ལམ་དུ་བཏང་བ་དང༌། བཅུ་ཆོས་དང་གསུམ་ཆོས་ཀྱི་མན་ངག་གིས་ཉམས་སུ་བླངས་པས་བདེ་བའི་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ། དེས་འདོད་ཆགས་བདེ་བར་བསྒྱུར་ནས་བདེ་བ་ཆེན་པོའི་དུས་ཡིན། འདོད་ཆགས་བདེ་བར་བསྒྱུར་མཛད་གསོལ་བས། དེ་ལ་བརྟེན་ནས། མངོན་པར་ཤེས་པ་དང༌། ཡུལ་ཉི་ཤུ་རྩ་བཞི་ལ་སོགས་པར་འགྲོ་བ་དང་གྲུབ་ཆེན་བརྒྱད་ལ་སོགས་པ་ཡོན་ཏན་དཔག་ཏུ་མེད་པ་འབྱུང༌། ཚེ་གཅིག་ལུས་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ལགས། དེ་ལྟར་ཡང༌། ཚེ་འདི་ཉིད་ལ་རྫོགས་སངས་རྒྱ། །རྡོ་རྗེ་འཆང་ཆེན་འགྲུབ་པར་འགྱུར། །ཞེས་པ་དང༌། བརྩོན་འགྲུས་ཆེ་ལ་ཡིད་ཐུང་བའི། །དོན་དུ་གསང་སྔགས་ཐེག་ཆེན་བསྟན། །ཅེས་གསུངས་པས། གནས་སྐབས་འདིའི་ཡོན་ཏན་ནམ་མཁར་འགྲོ་བ་དང༌། ཆུ་ལ་མི་བྱིང་བ་ལ་སོགས་པའི་རྫུ་འཕྲུལ་ཡ་མ་ཟུང་དཔག་ཏུ་མེད་པ་སྟོན་པ་དང༌། མཐར་ཐུག་རྫོགས་པའི་བྱང་ཆུབ་ཏུ་སངས་རྒྱས་བར་འགྱུར་བ་ནི་ཡོན་ཏན་གྱི་དུས་སོ། །ཐོན་ཆོས་ཀྱི་རིམ་པའོ། །དེ་ནས་འོད་གསལ་འཛིན་པར་འདོད་པའི་རྟེན་གྱི་གང་ཟག་གིས་བླ་མ་དམ་པ་ལ་མོས་གུས་བྱ་ཞིང་གསོལ་བ་གདབ། མཆོད་པའི་སྤྲིན་ཕུང་དཔག་ཏུ་མེད་པས་མཆོད་ནས། ལུས་ལོངས་སྤྱོད་ལྟོས་པ་མེད་པར་འབུལ། ཞེ་ཐག་པ་ནས་སྙིང་གོང་རུས་པའི་གཏིང་ནས་མོས་གུས་ཀྱི་གདུང་ཤུགས་བསྐྱེད་ནས། བླ་མ་དམ་པས་བདག་ལ་འོད་གསལ་ཟིན་པར་མཛད་དུ་གསོལ། ཞེས་གསོལ་བ་གདབ་པར་བྱའོ། །དེ་ཡང་ཉིན་པར་གྱི་དུས་སུ་དགེ་སྦྱོར་གྱི་ཤུགས་མེད་ན་མཚན་མོ་འོད་གསལ་མི་ཟིན་པས། ཉིན་པར་གྱི་དུས་དང་ནམ་སྲོད་གུང་ལ་སོགས་པ་ལ་གཏུམ་མོ་ལ་འབད་རྩོལ་ཤིན་ཏུ་ཆེ་བར་བྱས་ནས་དྲག་པར་བསྒོམས་པས། ཐོ་རངས་ཀྱི་དུས་སུ་དགེ་སྦྱོར་གྱིས་དུབ་པ་དང༌།

ལུས་སེམས་ངལ་བ་དང་གཉིད་དུ་འགྲོ་ལ་ཁད་པའི་དུས་སུ། འོད་གསལ་གྱི་དམིགས་པ་བཟུང་བར་བྱ་སྟེ། ལུས་ཡི་དམ་གྱི་ལྷར་བསྒོམ། ཁོང་པའི་ནང་ཐམས་ཅད་གཙང་ལ་དྭངས་པར་བསྒོམ། དེ་ནས་ལྟེ་བའི་འོག་སོར་བཞི་འཇལ་བའི་ཁོང་པའི་ནང་དྲང་པོ་དེར། སྣ་ཚོགས་པད་མའི་སྟེང་དུ་ཉི་མའི་དལ་ལ་ཁ་དོག་དམར་ལ་རེག་བྱ་ཚ་བའི་འོད་ཀྱིས་ཁེངས་པ་གང་བར་བསམ། དེའི་དབུས་སུ་བླ་མ་རིན་པོ་ཆེ་བཞུགས་པར་བསམ། དེ་ཅི་འདྲ་ན་བཅོམ་ལྡན་འདས་དཔལ་རྡོ་རྗེ་འཆང་ཆེན་པོའི་རང་བཞིན། དཔལ་ལྡན་ལྷན་ཅིག་སྐྱེས་པའི་རང་བཞིན། དེ་ཡང་ཉི་མ་འབུམ་གྱི་གཟི་བརྗིད་ཅན་དུ་བཞུགས་པར་བསམ་པའི་སྐུའི་འོད་དེ་ལ་ཤེས་པ་མ་ཡེངས་པར་གཏོད་པ་ཡིན། དེ་ལ་ཉི་མ་གཅིག་ལ་འདི་ཙམ་ཡོད་ན་ཉི་མ་འབུམ་ལ་ནི་འོད་ཟེར་བསམ་གྱིས་མི་ཁྱབ་པར་བཞུགས་པའི་སྐུའི་འོད་དེ་ལ་ཤེས་པ་མ་ཡེངས་པར་གཏད་ནས་ལུས་ཀྱི་འཁྲུལ་འཁོར་ཙོག་པུའམ། སེང་གེའི་ཉལ་སྟབས་བྱས་ནས་འོད་གསལ་ཟིན་པ་ཡིན། འོད་གསལ་ཟིན་པའི་གོ་བ་དེ། ཉིན་པར་ཐ་ཐོ་ཇི་ལྟར་སྣང་བ་དེ་ཡོད་པ་ཁོ་ན་བཞིན་དུ། མཚན་མོ་ཡང་གསལ་བ་དང་མཐོང་བ་ལ་ཁྱད་མེད་པར་བྱུང་ན། འོད་གསལ་ཟིན་པའི་རྟགས་ཡིན།་་་དེ་ལྟར་ཡང་གསལ་སྟོང་ནམ་མཁའ་མཐའ་དབུས་མེད། །ཅེས་པ་གསུངས་པས། འོད་གསལ་ཟིན་པའི་དུས་ཚོད་རྣམ་པར་རྟོག་པ་རགས་པ་ནི་འགགས། གཉིད་དུ་ནི་བག་མ་སོང་བའི་སྐབས་དེར་ཤེས་པ་གསལ་ལ་དྭངས་པ་ཞིག་འབྱུང༌། སྐབས་དེར་བླ་མ་དཀོན་མཆོག་ལ་གསོལ་བ་གདབ། མོས་གུས་བྱས་ནས་འོད་གསལ་ཟིན་པའི་དུས་ལ་བབས་པ་ཡིན་པས། འདུན་པ་དྲག་ཏུ་གཏོང་བ་གལ་ཆེ། དེ་ནི་འོད་གསལ་གྱི་དམིགས་པ་དང་པོའོ། །འདི་འོད་གསལ་གྱི་དམིགས་པ་གཉིས་པ་ལགས། ལྟེ་བའི་འོག་ཏུ་བླ་མ་རིན་པོ་ཆེ་བཞུགས་པ་དེ་ཡར་སྤོས་སྙིང་གའི་དབུས་སུ་བཞུགས་པར་བསམ་པ་ཡིན། དེའི་སྐུའི་འོད་ལ་ཤེས་པ་གཏད་ནས་དེའི་ངང་ལ་གཉིད་དུ་བཏང་བས། འོད་གསལ་ཟིན་པ་ལ་ཚེགས་མེད། དམིགས་པ་གཉིས་པའོ། །དེས་མ་ཟིན་ན་རྣམ་པར་རྟོག་པ་རགས་པའི་དུས་སུ་ཅི་ནས་ཀྱང་འོད་གསལ་ཟིན་པར་བྱའོ་བསམ་པའི་འདུན་པ་དྲག་པོ་བཏང་ལ་གནས་གཉིས་པོ་གང་གནད་དུ་འགྲོ་བ་ཞིག་ཏུ་བླ་མ་དམ་པ་བསྒོམ་པས།

བླ་མའི་སྐུའི་འོད་ཟེར་གྱིས་ཁོང་པའི་ནང་ཐམས་ཅད་གང་བར་བསམ། དེའི་ངང་ལ་དྲན་པ་དང་འདུན་པ་མ་ཤོར་བར། སྐུའི་འོད་ལ་མཉམ་པར་བཞག་པས་ཅིས་ཀྱང་ཟིན་པ་འོང་བ་ཡིན། འདོད་ཆགས་ལམ་དུ་བྱེད་པ་གཏུམ་མོ། ཞེ་སྡང་ལམ་དུ་བྱེད་པ་འཕོ་བ། གཏི་མུག་ལམ་དུ་བྱེད་པ་འོད་གསལ་ཡིན། དེ་ལ་འོད་གསལ་མ་ཟིན་པའི་སྐྱོན་ནི་མོས་གུས་མེད་པ་དང༌། དམ་ཚིག་ཉམས་པ་དང༌། བརྩོན་འགྲུས་ཆུང་བ་དང༌། གདམས་ངག་མེད་པའི་སྐྱོན་ཡིན། བླ་མ་ལ་མོས་གུས་ནན་ཆགས་ཤིན་དུ་ཆེ་བར་བྱས་ན་ཟིན་པ་ལ་ཚེགས་མེད། སྤྱིར་དམ་ཚིག་མཐའ་དག་བསྲུང་འཚལ། དགོས་བྱེ་བྲག་ཏུ་ཁམས་བྱང་ཆུབ་སེམས་ཀྱི་ཐིག་ལེ་ལུས་ལ་གནས་ན་ཟིན་ནས་འོང༌། དགེ་སྦྱོར་གྱི་ཕུལ་ཡོད་ན་ཟིན་པ་ཡིན་གསུངས། །ནམ་སྲོད་དང་གུང་ལ་སོགས་པར་གཏུམ་མོ་བསྒོམ་པས་ཟིན་པར་ཚེགས་མེད། འདི་ལ་འཁྲུལ་འཁོར་གྱི་གནད་སྦྱོར་བའི་དུས་སུ་གསུམ་དགོས་པ་ཡིན། དམིགས་པའི་གནད་ནི། གཉིད་ཆེ་བར་བྱུང་ན་སྙིང་གི་དབུས་སུ་བསྒོམ་ན་ཟིན་པ་ཡིན། གཉིད་ཆུང་བར་བྱུང་ན་ལྟེ་བར་བཟུང་བས་ཟིན་པ་ཡིན། འཁྲུལ་འཁོར་གྱི་གནད་ནི་གཉིད་ཆེ་བར་བྱུང་ན་ཙོག་པུ་བྱས་པས་ཟིན་པ་ཡིན། གཉིད་ཆུང་བར་བྱུང་ན་སེངྒེའི་ཉལ་སྟབས་བྱས་པས་ཟིན་པ་ཡིན། སྦྱོར་བའི་དུས་ཚོད་ནི། རྣམ་པར་རྟོག་པ་རགས་པ་ནི་འགགས། གཉིད་དུ་ནི་མ་སོང་བའི་དུས་དེར་ཤེས་པ་གསལ་བ་དང་རྟོག་པ་མེད་པ་ཅིག་འབྱུང༌། དེའི་དུས་སུ་འོད་གསལ་ཟིན་པའི་དུས་ལ་བབ་པ་ཡིན། དེ་ལ་སྦྱོར་བའི་དུས་ཚོད་ཡིན་པས། བླ་མ་དམ་པའི་སྐུའི་འོད་ལ་མཉམ་པར་བཞག་པར་བྱའོ། །དེ་ནི་མཐོང་ཆོས་ཀྱི་རིམ་པའོ། །འདི་ལ་སྒྱུ་ལུས་ཀྱི་དམིགས་པ་དང་པོ་ཟེར་བ་ལགས་པས། གནས་ཁང་ཕྱག་དར་ལེགས་པར་བྱ། མཚམས་དམ་པར་གཅད་རང་གི་མདུན་དུ་ཁྲུ་གང་བའི་ཤིང་ཅིག་གཟུགས། དེ་ལ་མེ་ལོང་གཡའ་དག་པ་ཞིག་གདགས། དེའི་ནང་དུ་རང་ཉིད་ཀྱི་གཟུགས་བརྙན་ལམ་གྱིས་འཆར་བར་བྱ། དེ་ལ་རྣམ་པར་སྨིན་པའི་སྒྱུ་ལུས་འབྱོངས།

དག་པའི་གསོལ་བ་གདབ། བདག་གི་ཐ་མལ་པའི་ལུས་ངག་ཡིད་གསུམ་དུ་འཛིན་པའི་རྟོག་པ་དག་པར་མཛད་དུ་གསོལ། རྣམ་པར་སྨིན་པའི་སྒྱུ་ལུས་འབྱོང་བར་མཛད་དུ་གསོལ། ཞེས་ཞེ་ཐག་པ་སྙིང་ཁོང་རུས་པའི་གཏིང་ནས་གསོལ་བ་དྲག་ཏུ་གདབ། དེ་ནས་གཟུགས་བརྙན་མེ་ལོང་ལ་ཤར་བ་དེ་བསྟོད་སྨད་སྣ་ཚོགས་བྱས་ལ་དགའམ་མི་དགའ་ཨེ་སྐྱེ་ལྟ། དེ་ལྟར་བྱས་པས་དགའ་མི་དགའི་རྟོག་པ་མ་སྐྱེས་ན་གཟུགས་བརྙན་དེ་རང་ཉིད་ལ་བསྟིམ། གྲོགས་པོ་ལེགས་པ་ལ་བསྟོད་ར་སྨད་ར་མང་དུ་བཅོལ། དགའམ་མི་དགའ་ཨེ་སྐྱེ་ལྟ། དེ་ལྟར་བྱས་པས་ཀྱང་མེ་ལོང་ནང་གི་གཟུགས་བརྙན་བཞིན་དུ་བསྟོད་ར་བཏང་བས་དགའ་རྒྱུ་མེད། སྨད་ར་བཏང་བས་མི་དགའ་བ་མེད་ན། དེ་ནས་ཡུལ་རིས་རྒྱལ་ཁམས་འགྲིམས་པའི་དུས་ན། སྡང་བ་དགྲ་ཡིས་སྨོད་པ་འབྱུང༌། དེ་ལ་མི་དགའ་བ་ཨེ་སྐྱེ་ལྟ། བྱམས་པ་གཉེན་གྱིས་བསྟོད་ར་འབྱུང༌། དེ་ལ་དགའ་བ་ཨེ་སྐྱེ་ལྟ། དེ་ལྟར་བྱས་པས་ཀྱང་མེ་ལོང་ནང་གི་གཟུགས་བརྙན་བཞིན་དུ་ཁྱད་པར་མི་འདུག་ན་རྣམ་པར་སྨིན་པའི་སྒྱུ་ལུས་འབྱོངས་པའི་རྟགས་ཡིན། དེ་ལྟར་མ་བྱུང་ན་གསོལ་བ་འདེབས་ཞིང་སྦྱོང་བར་ཞུ། འདི་སྒྱུ་ལུས་ཀྱི་དམིགས་པ་གཉིས་པ་ཡིན་པས། གནས་ཁང་ཕྱག་དར་ལེགས་པར་བྱ། རྟེན་ཇི་ལྟར་འདོད་པ་བགྲམ། ཁྱད་པར་དུ་རང་ཉིད་ཀྱི་ཡི་དམ་གྱི་ལྷ་གང་ཡིན་པའི་སྐུ་ཞིག་རང་གི་མདུན་ན་མར་བགྲམ། ཡི་དམ་གྱི་ལྷ་རྒྱན་ཆ་དང་བཅས་པ་མ་ཚང་བ་མེད་པ་གསལ་ལེ་བ་དེ་རང་ཉིད་ལ་བསྟིམ། ཇི་སྲིད་གསལ་གྱི་བར་དུ་དེ་ཁོ་ན་བཞིན་དུ་བསྒོམ། ནམ་མི་གསལ་བ་དང་ཡང་མདུན་གྱི་ཡི་དམ་གྱི་ལྷ་དེ་ལ་བལྟ། ཡི་དམ་གྱི་ལྷ་གསལ་བ་རྒྱན་ཆ་ལུགས་ཚང་བ་དེ་རང་ལུས་ལ་ཚུར་བསྟིམ། རང་ཉིད་ཀྱང་ཡི་དམ་གྱི་ལྷ་རྒྱན་ཆ་ལུགས་མ་ཚང་བ་མེད་པར་བསྒོམ། ཇི་སྲིད་གསལ་གྱི་བར་དུ་དེ་ལྟར་བསྒོམ། མི་གསལ་བ་དང་ཡི་དམ་གྱི་ལྷ་ལ་བལྟ་ཡིན་བསྒོམ། གཞན་ཡང་བཅོམ་ལྡན་འདས་རྡོ་རྗེ་འཆང་ལྟ་བུ་བསྒོམ་ན། དཔའ་བོ་དང་དཔའ་མོའི་གོ་ཆ་བགོས་ན་ཐོད་པ་ལ་བལྟས་པའི་དུས་སུ།

རང་ཉིད་བཅོམ་ལྡན་འདས་རྡོ་རྗེ་འཆང་ཆེན་པོ་ཡིན་སྙམ་པའི་དྲན་པ་དང་འདུན་པ་གསལ་པོ་ཡང་དག་པ་འབྱུང༌། གཞན་ཡང་ཇོ་བོ་ཐུགས་རྗེ་ཆེན་པོ་ལྟ་བུ་བསྒོམ་ན། ཕྲེང་བ་དཀར་པོ་ཚགས་བྱ། དེ་དམ་ཚིག་གི་རྫས་ཡིན་པས། དེ་ལ་བལྟས་པའི་དུས་སུ་རང་ཉིད་ཇོ་བོ་ཐུགས་རྗེ་ཆེན་པོ་ཡིན་བསམ་པའི་དྲན་པ་དང་འདུན་པ་གསལ་པོ་འབྱུང༌། དེ་དམ་ཚིག་གི་རྫས་ཡིན་པས་ཕྲེང་ཁུག་ལ་སོགས་པར་སྦེད་པ་ཡིན། དེ་ལྟར་མ་ཡེངས་པར་ཉམས་སུ་བླངས་པས། ཡི་དམ་ལྷའི་རང་གཟུགས་སུ་གྲུབ་ནས་ཡོང་བ་ཡིན། འདིའི་དམ་ཚིག་སྲོག་གཅོད་པ་དང༌། མ་བྱིན་པར་ལེན་པ་དང༌། མི་ཚངས་པར་སྤྱོད་པ་ལ་སོགས་པ་ལུས་ཀྱི་མི་དགེ་བ་སྤྱོད་པ་སྤོང་བ་དམ་ཚིག་ཡིན་པས་སྤངས་ནས་ཉམས་སུ་ལེན་པར་ཞུ། འདི་སྒྱུ་ལུས་ཀྱི་དམིགས་པ་གསུམ་པ་ཡིན་པས། བཅོམ་ལྡན་འདས་ཀྱི་ཕུང་པོ་ཁམས་དང་སྐྱེ་མཆེད་ཐམས་ཅད་གདོད་མ་ནས་སངས་རྒྱས་སུ་གསུངས་པ་ལགས། དེ་ལྟར་ངོ་ཤེས་པར་བྱེད་པ་ལ། མཚན་ཉིད་དང་ལྡན་པའི་བླ་མ་ཞིག་གིས་ངོ་སྤྲད་པས་ཐ་མལ་པར་འཛིན་པའི་རྟོག་པ་དག་ནས་སངས་རྒྱས་ཡིན་ངེས་ཤེས་སྐྱེ་བར་འོང༌། དེ་ལྟར་ངེས་ཤེས་སྐྱེས་པའི་དུས་སུ་གོམས་པར་བྱེད་པ་གལ་ཆེ། དེ་གོམས་པར་བྱེད་པ་ལ། སྐུ་གསུང་ཐུགས་ཀྱི་དམ་ཚིག་བསྲུང་བར་བྱེད་པ་གལ་ཆེ། ལུས་ངག་ཡིད་གསུམ་གྱི་མི་དགེ་བ་མཐའ་དག་སྤོང་དགོས་པ་ཡིན། དེ་ལྟར་བླ་མ་དམ་པས་ངོ་སྤྲད་ནས། རང་ཉིད་འགྲོ་ན་ཡང་ཡི་དམ་གྱི་ལྷ། འདུག་ན་ཡང་ཡི་དམ་གྱི་ལྷ། སྤྱོད་ལམ་གང་དུ་ཡང་ཡི་དམ་གྱི་ལྷ་ལས་མ་གཡོས་པར་ཉམས་སུ་བླངས་པས་རང་གི་ལུས་ཡི་དམ་གྱི་ལྷའི་སྐུ་གསུང་ཐུགས་སུ་འོང་བ་ཡིན། འདི་ལ་ཡི་དམ་ལྷའི་སྐུའི་རྣམ་པར་འགྱུར་བ་ཞེས་གསུང༌། དེ་ལྟར་བྱས་པས་སྒྱུ་མ་ལྟ་བུའི་ཏིང་ངེ་འཛིན་རྒྱུད་ལ་སྐྱེ། འཁོར་འདས་ཀྱིས་བསྡུས་པའི་ཆོས་ཐམས་ཅད་སྒྱུ་མར་ཤེས། སྒྱུ་མ་རྟེན་འབྲེལ། རྟེན་འབྲེལ་སྐད་ཅིག་མ། སྐད་ཅིག་མ་རྐྱེན་ལས་སྐྱེས་པ་སྟོང་པ་ཉིད་དུ་ཤེས་པ་དེ།

རྒྱུན་ཆད་མེད་པར་བསྐྱངས་པས། སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་ནས་ལུས་རགས་པར་འཛིན་པའི་རྟོག་པ་དག་ནས། ཕྲ་བ་བག་ལ་ཉལ་བ་མངོན་དུ་འགྱུར་ཏེ། འཁོར་འདས་ཀྱི་ཆོས་ཐམས་ཅད་མཉམ་པ་ཉིད་དུ་ཐུགས་སུ་ཆུད་ནས་འོང༌། དེའི་དུས་སུ་སེམས་ཅན་རེ་རེའི་མདུན་དུ་ཡང་སྐུའི་བཀོད་པ་དཔག་ཏུ་མེད་པ་ལ་སོགས་པ་སྟོན་པ་ལ་སོགས་པ་ཡོན་ཏན་བསམ་གྱིས་མི་ཁྱབ་པ་ལ་སོགས་པ་སྟོན་པ་འབྱུང་སྟེ། དེ་ཡང་རྗེ་བཙུན་སྤྱན་རས་གཟིགས་དབང་ཕྱུག་གིས་སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་ནས་ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་ཇི་སྙཻད་ཅིག་བཞུགས་པ་དེ་སྙེད་ཀྱི་ཞབས་དྲུང་དུ་སྤྱན་རས་གཟིགས་དབང་ཕྱུག་རེ་རེའི་འཁོར་གྱི་གཙོ་བོར་བཞུགས་པ་ལ་སོགས་པ་སྐུའི་བཀོད་པ་དཔག་ཏུ་མེད་པ་སྟོན་ནུས་པ་དང༌། སེམས་ཅན་དཔག་ཏུ་མེད་པའི་དོན་མཛད་པ་དེ་སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་པའི་ཡོན་ཏན་ལགས། དེ་ལྟ་བུའི་ཏིང་ངེ་འཛིན་མཐར་ཕྱིན་པར་བྱེད་པ་ལ། ཡི་དམ་ལྷའི་ཏིང་ངེ་འཛིན་གསལ་བ་གལ་ཆེ་བས། དེ་གསལ་བར་བྱེད་པ་ལ་གསང་བ་རྟེན་འབྲེལ་གནས་དགོས་པ་ལགས། དེ་གནས་པ་དང་བརྟན་པའི་དུས་སུ་ཡི་དམ་གྱི་ལྷ་ཞལ་མཐོང་བ་དང༌། དངོས་སུ་མ་མཐོང་ཡང་མཐོང་བ་དང་ཁྱད་མེད་པའི་གསལ་བ་འོང་བ་ཡིན། གཞན་ཡང་ཁ་བལྟ་ཕྱོགས་ལ་ཡང་ཁྱད་ཡོད་པས། སྔ་གྲོའི་དུས་སུ་ཁ་ནུབ་བྱང་ལ་བལྟའོ། །ཉིན་གུང་བྱང་ཕྱོགས། དགོང་མོ་ཤར་ཕྱོགས་ལ་བལྟས་ནས་བསྒོམས་པས་གསལ་པོར་འོང་བ་ལགས་པས་དེ་བཞིན་དུ་མཛད། འདི་སྐུ་མི་གསལ་བ་གསལ་བར་བྱེད་པ་ཡིན། སྐུའི་རྣམ་པར་འགྱུར་བ་ཞེས་གསུང༌། བྱ་བ་དང་བྱེད་པ་ཅི་བྱེད་པ་ཐམས་ཅད་ཡི་དམ་ལྷའི་རྣམ་པར་འགྱུར་བ་འབའ་ཞིག་ཏུ་ཤེས་པར་བྱེད་ནས་ཉམས་སུ་ལེན་པ་ཡིན། །དམིགས་པ་གསུམ་པའོ།། །།འདི་ལ་གསུང་གི་རྣམ་པར་འགྱུར་བ་ཞེས་གསུང༌། འདིའི་དམ་ཚིག་ཏུ་ངག་འཁྱལ་པ་ཚིག་རྩུབ་མོ་རྫུན་ཕྲ་མ་ལ་སོགས་པ། ངག་གི་མི་དགེ་བ་མཐའ་དག་སྤང༌།

ངག་སྨྲ་བའི་དུས་སུ་ཡང་ཡི་དམ་ལྷའི་སྙིང་པོ་འགའ་རེ་བགྲང། ངག་སྨྲས་པ་ཐམས་ཅད་ཡི་དམ་ལྷའི་གསུང་གི་རྣམ་པར་འགྱུར་བ་འབའ་ཞིག་གིས་ཉམས་སུ་བླངས་ཏེ། དེ་ལྟར་བྱས་པས། ངག་ལྷའི་གསུང་དུ་འགྱུར་བས་དེ་ལྟར་ཉམས་སུ་བླང་བས་ངག་གི་ཉེས་སྐྱོན་ཐམས་ཅད་དག་ནས་ངག་བདེན་པའི་ཚིག་ཏུ་འགྲུབ་པ་ཡིན། འདིའི་དུས་སུ་ཆུ་བོ་གྱེན་ལ་ལྡོག་ཅིག་བྱས་པས་འགྱུར་བ་ལ་སོགས་པ་ངག་གི་ཡོན་ཏན་དཔག་ཏུ་མེད་པ་འབྱུང་བ་ཡིན། དེ་ལྟར་ཉམས་སུ་ལེན་པར་ཞུ། འདི་རྨི་ལམ་གྱི་དམིགས་པ་དང་པོ་ལགས་པས་ནམ་སྲོད་དང་གུང་ལ་སོགས་པའི་བར་དུ་སྒྱུ་ལུས་ལ་བརྩོན་འགྲུས་ཆེ་བར་བྱ། དེ་ནས་བླ་མ་ཡི་དམ་དཀོན་མཆོག་གསུམ། བདག་གི་རྨི་ལམ་ཟིན་པར་མཛད་དུ་གསོལ་ཅེས་གསོལ་བ་བཏབ། མོས་གུས་བྱ། དེ་ནས་སྒྱུ་ལུས་བསྒོམ་པའི་སྔོན་དུ་ཡང་ཆོས་ཐམས་ཅད་རྨི་ལམ་ལྟ་བུ་ཡིན། རྨི་ལམ་ལ་རང་བཞིན་མེད། རྨི་ལམ་དུ་རྨི་ལམ་གྱིས་དགེ་སྦྱོར་ཉམས་སུ་བླང་སྙམ་དུ་བསམ། དེ་ནས་རྣམ་པར་རྟོག་པ་རགས་པ་ནི་འགགས། གཉིད་དུ་ནི་བག་མ་སོང་བའི་བར་དེར། ཤེས་པ་གསལ་ལ་དྭངས་པ་ཞིག་འོང༌། དེའི་དུས་སུ་སེམས་བསྐྱེད། ལུས་ཡི་དམ་གྱི་ལྷར་བསྒོམ་པའི་ལྟེ་བའི་འོག་ཏུ་འོད་གསལ་གྱི་དམིགས་པ་གསུམ་པོ་ལ་ཤེས་པ་གཏད། དེ་ནས་རྨི་ལམ་ལ་རྨི་ལམ་དུ་ཤེས་པར་བྱ། རྨི་ལམ་དུ་རྨི་ལམ་གྱི་དགེ་སྦྱོར་ཉམས་སུ་བླང་སྙམ་པའི་དྲན་པ་དང་འདུན་པ་དེ་དང་འོད་གསལ་གྱི་དམིགས་པ་གཉིས་པོ་དེ་དང་ཟུང་འཇུག་ཏུ་ཤེས་པ་མ་ཡེངས་པར་གཏོད་པ་ཡིན། དེས་རྨི་ལམ་ཟིན་པ་ལ་ཚེགས་མེད། ཟིན་པའི་རྟགས་ཀྱང་རྨི་ལམ་ལ་རྨི་ལམ་དུ་ཤེས་ནས། རྨི་ལམ་དུ་རྨི་ལམ་གྱི་དགེ་སྦྱོར་ཉམས་སུ་ལེན་ན་ཟིན་པ་ཡིན། འདི་རྨི་ལམ་གྱི་དམིགས་པ་གཉིས་པ་ཡིན་པས་ཉིན་པར་སྒྱུ་ལུས་བསྒོམ། སྒྱུ་ལུས་བསྒོམས་པའི་སྔོན་དུ་ཡང་ཆོས་ཐམས་ཅད་རྨི་ལམ་ཡིན། རྨི་ལམ་ལ་རང་བཞིན་མེད། རྨི་ལམ་དུ་རྨི་ལམ་གྱི་དགེ་སྦྱོར་ཉམས་སུ་བླང་སྙམ་དུ་བསམ།

དེ་ནས་སྔོན་འགྲོ་སྔ་མ་ལྟར་བྱས་ལ། སྔར་གྱི་དམིགས་པ་དེ་སྙིང་གི་དཀྱིལ་དུ་ཡར་སྤོས་ལ་སྙིང་གི་དཀྱིལ་དུ་བསྒོམས་པ་དང་རྨི་ལམ་ལ་རྨི་ལམ་དུ་ཤེས་པར་བྱ་སྙམ་དུ་དེ་ཉིད་ཟུང་འཇུག་ཏུ་བསྒོམ། རྨི་ལམ་ཟིན་ན་རྨི་ལམ་དུ་དགེ་སྦྱོར་ཉམས་སུ་ལེན་པ་དང་སྦྱང་བ་གལ་ཆེ་གསུང༌། དམིགས་པ་གཉིས་པའོ། །འདི་རྨི་ལམ་ཐོན་ཆོས་ལགས་པས་སྤྱིར་རྨི་ལམ་འཛིན་པ་འདི་ལ། ཉིན་པར་སྒྱུ་ལུས་བསྒོམ་པ་གལ་ཆེ་བ་ལགས། དེ་ནས་སྲོད་གུང་གི་བར་དུ་ཡང་བསྒོམ། འདི་ལ་ཡང་ཟིན་ན་ཟིན་པའི་རྒྱུ་ལྔ། མ་ཟིན་ན་མ་ཟིན་པའི་སྐྱོན་ལྔ་གསུངས་པས། མོས་གུས་ཡོད་ན་ཟིན། གདམས་ངག་ཡོད་ན་ཟིན། དྲན་པ་དང་འདུན་པ་ཡོད་ན་ཟིན། སྔར་གྱི་གོམས་པ་ཤས་ཆེ་ན་ཟིན། དེ་ལ་མོས་གུས་མེད་ན་མི་ཟིན་པས། སྤྱིར་བླ་མ་དང་དཀོན་མཆོག་ལ་མོས་གུས་བྱ། དགོས་སུ་བླ་མ་ལ་མོས་གུས་གལ་ཆེ། དེ་ཡང་བླ་མ་ལ་སངས་རྒྱས་ཆོས་ཀྱི་སྐུའི་འདུ་ཤེས་བསྐྱེད་ཅིང་མོས་གུས་གཤའ་མ་བྱེད་དགོས་པ་ཡིན། མོས་གུས་ཡོད་ཀྱང་མ་ཟིན་ན་དམ་ཚིག་མེད་པས་ལན་པ་ཡིན་པས། སྤྱིར་ཐེག་པ་ཆེན་པོ་གསང་སྔགས་ཀྱི་དམ་ཚིག་མཐའ་དག་བསྲུང་དགོས། དགོས་གསང་བའི་རྟེན་འབྲེལ་ལུས་ལ་གནས་པའི་དུས་སུ་ཟིན་པ་ལ་ཚེགས་མེད། དེ་གཉིས་ཡོད་ཀྱང་མ་ཟིན་ན་གདམས་ངག་གི་ཕུལ་མེད་པས་ལན་པ་ཡིན་པས། ཉིན་པར་སྒྱུ་ལུས་གཤའ་མར་བསྒོམས་པས་ཟིན་པ་ཡིན། དེ་གསུམ་ཡོད་ཀྱང་མ་ཟིན་ན་དྲན་པ་དང་འདུན་པ་ཤས་ཆུང་བས་ལན་པས་ཉིན་པར་དང༌། ནམ་སྲོད་དང༌། གུང་ལ་སོགས་པའི་བར་དུ་སྒྱུ་ལུས་རྐང་ཆོགས་པར་བསྒོམ། དེ་ལྟར་བསྒོམ་པའི་སྔོན་དུ་ཡང་ཆོས་ཐམས་ཅད་རྨི་ལམ་ལྟ་བུ་ཡིན། རྨི་ལམ་ལ་རང་བཞིན་མེད། རྨི་ལམ་དུ་རྨི་ལམ་གྱིས་དགེ་སྦྱོར་ཉམས་སུ་བླང་སྙམ་དུ་དྲན་པ་དང་འདུན་པ་སྔར་བས་ཀྱང་ཤས་ཆེ་བ་བསྒོམ་པ་ཡིན། དེ་ལྟར་བྱས་པས་མ་ཟིན་ན་གྲིབ་ཅན་དང་བསྟེན་འགྲོགས་བྱས་པས་ལན་པ་ཡིན་པས། འཛེམ་པ་ཤིན་ཏུ་གལ་ཆེ། གྲིབ་ལ་སྐྱོན་དེ་ཙམ་ཡོད་སྙམ་ན།

གྲིབ་ཚན་ཆེ་བས་རང་གི་བར་ཆད་བྱེད། འབྲིང་པོས་དགེ་སྦྱོར་གྱི་གེགས་སུ་འགྱུར། གྲིབ་ཆུང་བས་ཀྱང་ན་ཚ་སྡུག་བསྔལ་ལ་སོགས་པའི་བར་ཆད་མང་པོ་འབྱུང་བ་ཡིན་པས། དེ་ཡང་སློབ་དཔོན་འཕགས་པའི་ཞལ་ནས། དོན་རྣམས་ཀུན་ལ་མི་གསལ་བའི། །ངན་པ་རྣམས་ནི་འཇིང་སྡོམ་ན། །གོ་འཕང་མཐོ་ཡང་བརླག་པར་འགྱུར། །སྲིན་བུ་དྲ་བའི་ཁར་ཕྱིན་འདྲ། །གསུངས་པས། གྲིབ་ཅན་དང་བསྟེན་འགྲོགས་མི་བྱེད་པ་གལ་ཆེ། གཞན་ཡང་གནས་ཀྱི་གྲིབ་དང༌། གོས་ཀྱི་གྲིབ་ལ་སོགས་པ་སྤངས་ནས་སྔོན་གྱི་ཇི་ལྟར་སྙན་དུ་གསོལ་བ་བཞིན་བསྒོམས་པས། ཟིན་པ་ལ་ཚེགས་མེད་པ་ལགས། དེ་ལ་རྨི་ལམ་འདི་ཤིན་དུ་ཟབ་པ་ལགས། །དེའི་རྒྱུ་མཚན་ཡང་འཕགས་པ་དགྲ་བཅོམ་པ་ཆེན་པོ་རྣམས་ལ་ཡང་འདི་མེད་པ་ལགས། འདི་ལ་རྗེ་རིན་པོ་ཆེ་ཡང་ཐུགས་རྩིས་ཤིན་དུ་ཆེ་བས། ནན་ཆགས་ཆེན་པོ་ཉམས་སུ་བླང༌། འདི་ལ་རྨི་ལམ་བཟུང་བ་དང༌། སྦྱང་བ་དང༌། དེ་ཁོ་ན་ཉིད་ལ་བསླབ་པ་དང་གསུམ་ལགས། དེ་ལ་རྨི་ལམ་བཟུང་བར་བགྱི་བ་དེ་བླ་མ་དམ་པས་ཇི་ལྟར་གསུངས་པའི་ཉིན་པར་སྒྱུ་ལུས་བསྒོམ་པ་ལ་སོགས་ཐམས་ཅད་ལ་ཟེར་བ་ལགས། སྒྱུ་མར་བསླབ་པ་ནི་ནམ་སྲོད་གུང་ལ་སོགས་པར་སྒྱུ་ལུས་བསྒོམ། མཚན་མོ་རྨི་ལམ་འོད་གསལ་འཛིན་པ་དེ་ལ་སྒྱུ་མར་བསླབ་པར་གསུང༌། དེ་ཁོ་ན་ཉིད་བསྒོམ་པ་བྱ་བ་ཉིན་པར་གྱི་དགེ་སྦྱོར་རྨི་ལམ་དུ་འདྲོངས་པ་བྱུང་ན་དེ་ཁོ་ན་ཉིད་བསྒོམ། ཡང་ཤེས་པ་གསལ་བ་དང་རྣམ་པར་མི་རྟོག་པའི་ངང་ལ་འགྲོ་བར་བྱུང་ན། དེ་ཁོ་ན་ཉིད་བསྒོམ། དེ་ལྟར་བསྒོམས་པས་ཤེས་པ་རྩུབ་པ་དང་འཁྲུགས་པ་དང་ཚིག་པ་ཟ་བ་བྱུང་ན། རྨི་ལམ་ཟིན་འདོད་པའི་རྟགས་ཡིན་པས། སྔར་བས་ཀྱང་བརྩོན་འགྲུས་ཆེ་བར་བྱས་ལ་བསྒོམ། ཟིན་ན་གཅིག་ནས་གཉིས་སུ་བསྒོམ་པ་ལ་སོགས་པ་སྤེལ་ཞིང་སྦྱང་བ་གསུངས་པ་ཡིན། དེ་ཡང་རྨི་ལམ་ཐུན་ཅིག་ཟིན་ན། རྣལ་འབྱོར་ཟླ་ཕྱེད་འཚོ་བ་ཡིན། དེ་ལ་ཡང་དཔེར་ན། བུང་བས་སྦྲང་རྩི་ལེན་པ་དང་འདྲ་བ་སྟེ།

རིགས་འགའ་ཞིག་བཀབ་པ་ཙམ་གྱིས་སྦྲང་མར་ཁེངས་པ་དང་འདྲ་བར། གཏུམ་མོ་གནད་དུ་བསྣུན་པས། དེ་ལ་ཡོན་ཏན་བག་ཙམ་ལས་མེད་ཀྱང་སྒྱུ་ལུས་གཞི་བཞག་ཡིན་པས། རྨི་ལམ་འོད་གསལ་གྱི་གདམས་ངག་གིས་ཡོན་ཏན་བསམ་གྱིས་མི་ཁྱབ་པ་སྐྱེ་བ་ཡིན་གསུང༌། བག་ཆགས་ཀྱི་ས་བོན་ཐམས་ཅད་དག་པར་བྱེད་པ་ལ། རྨི་ལམ་འོད་གསལ་གྱི་གདམས་ངག་འདི་དགོས་སྟེ། བག་ཆགས་ཀྱི་ས་བོན་མ་དག་ན། བག་ཆགས་ཀྱི་མཚམས་སྦྱར་བའི་ཉོན་མོངས་པ་མི་སོལ་བས། འདི་ཐེག་པ་ཆེན་པོ་གཞན་ཡང་ཁྱད་པར་དུ་འཕགས་པ་ཡིན་ཏེ། དགྲ་བཅོམ་པ་ཆེན་པོ་རྣམས་ལ་ཡང་འདི་མེད་པས། བསམ་གྱིས་མི་ཁྱབ་པའི་འཆི་འཕོ་བ་ལ་སོགས་པ་འབྱུང་ངོ༌། །འདི་ལ་གོམས་པར་བྱས་པས། འཁོར་འདས་ཀྱི་ཆོས་ཐམས་ཅད་རྨི་ལམ་དུ་ཤེས། རྨི་ལམ་བག་ཆགས་སུ་ཤེས། བག་ཆགས་གདོད་མ་ནས་ཞི་བར་ཤེས། དེས་བློ་བུར་གྱི་དྲི་མ་ཐམས་ཅད་འདག་ཅིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱ་བར་འགྱུར་རོ། །དེ་ལྟར་སྐུ་གསུང་ཐུགས་ཀྱི་རྣམ་པར་འགྱུར་བ་རྣམ་པ་གསུམ་པོ་འདིས་རྒྱུན་ཆད་མེད་པར་ཉམས་སུ་བླངས་པས་སངས་རྒྱས་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོར་འགྱུར་རོ། །རྡོ་རྗེ་འཆང་ཆེན་འབྲི་གུང་པའི། །གདམས་ངག་ཐབས་ལམ་ཆོས་དྲུག་འདི། །བརྗེད་ཐོ་ཙམ་གྱིས་བྲིས་པ་ལགས། །བླ་མ་མཁའ་འགྲོ་མ་མཉེས་ན། །བཟོད་པར་བཞེས་ལ་བྱིན་གྱིས་བརློབས། །གཞན་ལ་སྤེལ་ན་ཉམས་པར་འགྱུར། །དགེ་བའི་རྩ་བ་ཅི་མཆིས་པ། །འགྲོ་ཀུན་རྡོ་རྗེ་འཛིན་པ་ཐོབ་པར་ཤོག། །། 1$0000024

༧༦༥༽ ༄། །རླུང་གཅིག་ལ་བརྟེན་ནས་རྫོགས་པའི་བྱང་ཆུབ་ཏུ་སངས་རྒྱ་བར་བྱེད་པའི་གདམས་ངག། 1$0000035 ན་མོ་གུ་རུ། རང་སེམས་རྩ་བའི་དཀྱིལ་འཁོར་དུ། །གཟུང་འཛིན་རྣམ་རྟོག་མདུད་པ་གྲོལ། །བདེ་སྟོང་དབྱེར་མེད་ཆོས་ཀྱི་སྐུ། །སྐུ་བཞི་རོ་གཅིག་རྗེ་ལ་འདུད1$00000241$0000035། །ནཱ་རོ་པཎ་ཆེན་ཁྱད་པར་ཆོས། །རླུང་གཅིག་ལ་བརྟེན་སངས་རྒྱས་ནི། །ཚེ་འདི་ཉིད་ལ་ཐོབ་པའི་ཐབས། །འཇིག་རྟེན་མགོན་པོས་ཐུགས་སུ་ཆུད། །སངས་རྒྱས་སོགས་པའི་གདམས་པའི་གནད། །སྤྲུལ་སྐུ་ཇོ་སྲས་ཞལ་ལས་རྙེད། །བདག་ཉིད་དྲན་པ་གསོ་ཕྱིར་དུ། །བརྗེད་ཐོ་ཅུང་ཟད་ཡི་གེར་འབྲི། །ཉམས་ལེན་གཙོ་བོ་ལྔ་ལྡན་ལ། །སྤྲུལ་པའི་འོག་ཏུ་བླ་མ་བསྒོམ། །རྡོ་རྗེ་རྩེགས་པའི་སྟེང་དུ་བཞུགས། །དེ་ལ་མ་ཡེངས་བསྒོམ་པར་བྱ། །དམིགས་པ་དང་པོ་བསྟན་པའོ། །གཉིས་པ་ཤེས་པ་སྒྲིམ་བྱས་ཏེ། །བླ་མའི་སྐུ་ནི་གསལ་བར་བསྒོམ། །དེ་ཡི་ངང་ལ་མ་ཡེངས་བཞག །གསུམ་པ་ལྔ་ལྡན་སྔར་བཞིན་ལ། །བླ་མའི་དམིགས་པ་གསལ་བར་བསྒོམ། །སྟེང་རླུང་ནང་དུ་རྔུབ་མི་བྱ། །ལྟེ་བ་མན་ཆད་འོག་རླུང་ནི། །སྲིན་ཞལ་ཁ་རུ་གཟུང་བར་བྱ། །འོག་རླུང་མི་དྲང་རང་དགར་བཞག །གསུས་ཆུང་ཕྱི་ལ་འབུར་ཙམ་བྱ། །དེ་ཡིས་འོག་རླུང་རང་གནས་ཟིན། །རླུང་ཕྱིར་རྔུབས་ན་སྐྱོན་དུ་འགྲོ། །བཞི་པ་བླ་མ་གསལ་བ་ལ། །རླུང་བཟུང་དམིགས་པ་མདུན་དུ་བསྡུད། །དེ་ནི་དམིགས་པ་བཞི་པའོ། །ཐོན་ཆོས་རིམ་པ་བསྟན་པ་ནི། །དེ་ལྟར་ཉམས་སུ་བླངས་པ་ལས། །དམིགས་པ་དང་པོས་ནད་རྣམས་སེལ། །ནད་བརྒྱ་སྨན་གཅིག་གདམས་པ་ཡིན། །གཉིས་པ་དགྲ་དང་འདྲེས་མི་ཚུགས། །མཚོན་གྱིས་ལུས་ལ་ཕེད་མི་འགྱུར། །དེ་སོགས་ཡོན་ཏན་བསམ་མི་ཁྱབ། །གསུམ་པ་ལུས་ལ་བདེ་དྲོད་འབར། །བྱང་ཆུབ་སེམས་ཀྱི་རྩ་གནས་གང༌། །གཏུམ་མོའི་ཡོན་ཏན་ཐམས་འབྱུང༌། །ཆགས་སྡང་རྨོངས་གསུམ་ཀུན་ལ་གཏུམ། །རྨི་ལམ་འོད་གསལ་ལ་སོགས་ཟིན། །རང་སེམས་སྐྱེ་མེད་རྟོགས་པར་འགྱུར། །བཞི་པའི་ཡོན་ཏན་འདི་ལྟ་སྟེ། །འཁོར་བའི་རྩ་བཞི་གཞན་རྣམས་དང༌།

གཙོ་བོར་རྣམས་དང་ཞེས་གསུངས་པས། ཡར་སྣ་ཁ་དང་སྣ་དང་རྣ་བ་དང༌། །མིག་དང་བཞི་ཡིས་ནུས་པ་བསྐྱེད། །མར་སྣ་དྲི་ཆེན་དྲི་ཆུ་དང༌། །དཀར་དམར་གྱིས་ནི་འཕེན་སྡོམ་བྱེད། །ཡུལ་ལ་མ་ཆགས་སྒོམ་ལས་འབྱུང༌། །གཞན་རྣམས་བ་སྤུའི་བུ་གར་ཡན། །ཡུལ་ལ་མ་ཞེན་སྒོམ་པས་ཟིན། །རྩ་གསུམ་འཁོར་ལོ་བཞིར་གནས་པ། བདེ་བ་སྐྱེས་ཚེ་ལྔ་ལྡན་སྒོམ། །སྡོམ་པ་འཁོར་ལོ་སྡོམ་པས་དེ། །དེ་ལ་དགྱེས་པས་དགྱེས་རྡོར་ཏེ། །གཉིས་སུ་མེད་པས་མཧཱ་མ། །དུས་གནད་དུས་ཀྱི་འཁོར་ལོ་ཏེ། །གསང་སྔགས་མ་རྒྱུད་སྡེ་བཞིར་ངེས། །འདི་ལྟར་ཉམས་སུ་བླངས་པ་ལས། །གཡས་པ་བརྟན་པའི་རྟགས་སོགས་ནི། །དུ་བ་སྨིག་རྒྱུ་སྲིན་བུ་དང༌། །མར་མེ་སྤྲིན་མེད་ནམ་མཁའོ། །གཡོན་པ་དེ་ལས་ལོག་ནས་འོད། །དབུ་མར་བརྟན་པའི་ཡོན་ཏན་ནི། །ས་ཆུ་མེ་རླུང་ནམ་མཁའ་ནི། །ཟིན་ཅིང་བསྒོམས་པས་སྟོབས་སུ་འཕེལ། །རི་བོས་མི་ནོན་རླུང་མི་འཁྱེར། །རྒྱ་མཚོར་མི་འཚུབ་མེས་མི་འཚིག །ལྟུང་ཡང་ཉེས་པར་མི་འགྱུར་རོ། །ཟླ་བའི་ཡོན་ཏན་བདེ་ཆེན་རྒྱས། །ཉི་མའི་ཡོན་ཏན་གསལ་སྟོང་རྒྱས། །ཀུན་ཏུ་སོན་པའི་ཡོན་ཏན་ནི། །རྟགས་བཅུ་ཡོན་ཏན་བརྒྱད་སོགས་མཐར་ཕྱིན་ནས། །གཉིས་མེད་བདེ་ཆེན་ཐུགས་ཀྱི་དབུས་སུ་འཁྲུངས། །གསུང༌། ནཱ་རོ་པའི་རླུང་གཅིག་ལ་བརྟེན་ནས་རྫོགས་པའི་བྱང་ཆུབ་ཏུ་སངས་རྒྱ་བར་བྱེད་པའི་གདམས་ངག་རྫཽགས་སོ།། ། རྗེ་ནཱ་རོ་ན་མོ་གུ་རུ། རྗེ་བཙུན་ཆེན་པོ་ནཱ་རོ་པའི། ཁྱད་པར་གདམས་པ་རྣམ་གསུམ་གྱི། །དགྲ་གེགས་འཆིང་བའི་གདམས་པ་ལ། །འགྲུབ་བྱེད་རྒྱུ་དང་མི་འགྲུབ་རྐྱེན། །གསུམ་གསུམ་དྲུག་ཏུ་ཤེས་པར་བྱ། །གསལ་རྟེན་སྒྲོལ་མ་གཡོན་ནས་རྒྱུ། །མི་འགྲུབ་རྐྱེན་གསུམ་དེ་ལས་ལྡོག །ལས་ལ་སྦྱོར་བའི་དུས་སུ། །རང་ཉིད་ཡི་དམ་ལྷར་གསལ་བས། །ཅུང་ཞིག་ཁྲོས་པའི་ཚུལ་དུ་བསྒོམ། །དབང་གི་རྒྱལ་པོ་སྤྱི་བོར་བསམ། །ཕྱག་གཡོན་ཁུ་ཚུར་གཡས་པ་ཡི། །ནུ་མའི་སྟེང་དུ་མཐེ་བོང་རྐྱང༌། །གཡས་ཀྱི་གོང་སྒྲོག་ལ་སོགས་ཀྱི། །དེ་ལ་སྐོར་ལ་འོ་དམིགས་འདུད། །དམིགས་པ་ལྕགས་ཀྱི་ཁང་པ་ནི། །གྲུ་བཞི་སྒོ་བཞི་གླིང་བར་བསྒོམ། །དེ་ཡི་ནང་དུ་དགྲ་གེགས་རྣམས། །རོ་རྣམས་ཉོལ་ལེ་ཡོད་པར་བསམ། །དེ་ཡི་སྒོ་ལྷའི་མཐེ་བོང་བཅད། །རླུང་ནི་སྟེང་འོག་ཁ་སྦྱོར་ལ། །དྲག་ཏུ་བསྡམས་ཞིང་ལན་གསུམ་རྔུབ། །མི་ཐུབ་ཕྱིར་དུ་གཏོང་དུས་སུ། །མདུད་པ་ཕྱག་མཐིལ་གཉིས་ཀྱིས་སྒྲིལ། །ཧུ་ཡིས་བཏབ་པས་ལྕགས་ཞུས་སུ། །དམར་ནི་དྲིལ་གྱིས་སོང་བར་བསམ། །ནན་ཏན་ཚུལ་དུ་ལན་གསུམ་བྱ། །རྡོ་རྗེའི་གཞི་ནི་མདུན་དུ་བསམ། །དེ་སྟེང་ཁང་པ་བཞག་གོ

།བླ་མ་ཡི་དམ་དཀོན་མཆོག་གི། །སྐུ་གསུང་ཐུགས་ཀྱི་ཡོན་ཏན་ལ། །གྲུབ་པའི་མཆོད་རྟེན་བརྗིད་ལྡན་གྱིས། །མནན་ལ་ཆོས་ཉིད་ངང་དུ་བཞག །དེ་ནས་རྟེན་གྱི་འོག་ཏུ་གཞུག །ཆོས་རྗེའི་གསུང་མཆོག་ངོ་མཚར་ཅན། །བཀའ་རྒྱས་བཏབ་པའི་གདམས་པ་འདི། །བརྗེད་ཀྱིས་དོགས་པས་ཡི་གེར་བྲིས། །རང་འདོད་མེད་པས་བཟོད་པར་གསོལ། །ནཱ་རོ་པའི་རླུང་གཅིག་ལ་བརྟེན་ནས་བགེགས་རྣམས་དང་བར་ཆད་ཞི་བར་བྱེད་པའི་གདམས་པ། བླ་མའི་གསུང་བཞིན་བྲིས་པ་དགེའོ། །བཀྲ་ཤིས་སོ།། །། 1$0000024 ༧༦༦༽ ༄། །རྒྱུད་ཀྱི་རྒྱལ་པོ་མཚན་བརྗོད་ཀྱི་དགོངས་དོན་ཕྱག་ཆེན་ཐིག་ལེ་བཅུ་དྲུག་གི་གདམས་པ།། 1$0000035 ན་མོ་རཏྣ་གུ་རུ། གཉིས་སུ་འཛིན་པའི་མདུད་པ་རྣམས། །གཅོད་པར་བྱེད་པའི་གཉེན་གཅིག་པུ། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །འདི་རྗེ་འགྲོ་བའི་མགོན་པོ་བླ་མ་རིན་པོ་ཆེའི་ཞལ་མངའ་ནས། ཁྲིད་འདི་བྱེད་པ་བཅུ་དྲུག་ཕྱེད་ཕྱེད་ཐིག་ལེ་ཅན། །ཡན་ལག་མེད་པའི་རྩིས་ལས་འདས། །བགྱི་བ་ལགས་པས། དེ་ཡང་སྔོན་འགྲོ་དང་རྗེས་ཀྱི་བྱ་བ་ཐམས་ཅད་དགེ་སྦྱོར་དཀྱུས་བཞིན་དུ་མཛད་ནས། དང་པོ་གཞི་ཡུམ་ཆེན་མོའི་གནས་སུ་ཐིག་ལེ་ཟླ་བ་ཉ་གང་བ་ལྟ་བུ་བྱ་སྒོང་ཙམ་ངང་དཀྱིལ་ལེ་བ་ཞིག་བསྒོམ། དེ་ལ་གོམས་པ་དང་གནད་དུ་སོང་བའི་དུས་སུ་བྱ་སྒོང་ཙམ་དེ་ལ་དཀར་དམར་གཉིས་གྱེས་པར་བསྒོམ། དེ་ཡང་གཡས་ཀྱི་དཀར་པོ། གཡོན་གྱི་དེ་དམར་པོ་བསྒོམ། གཉིས་པོ་དེ་ལ་གོམས་པ་དང་གནད་དུ་སོང་བའི་དུས་སུ་ཡང་དཀར་དམར་བཞིར་གྱེས་པར་བསྒོམ། དཀར་དམར་བཞི་པོ་དེ་ལ་གོམས་པ་དང་གནད་དུ་སོང་བའི་དུས་སུ། ཡང་དཀར་དམར་བཞི་པོ་དེ་བརྒྱད་དུ་གྱེས་པར་བསྒོམ། དཀར་དམར་བརྒྱད་པོ་དེ་ལ་ཐུགས་མ་ཡེངས་པར་བཟུང་བའི་དུས་སུ་ནང་དུ་གསང་བ་དཀར་དམར་གྱི་སྟོབས་རྒྱས་ནས། ཏིང་ངེ་འཛིན་གནད་དུ་འགྲོ་བ་ལ་ཚེགས་མེད་པ་ཡིན། དེ་ལ་དམིགས་པ་བསྒོམ་པའི་དུས་དམིགས་མེད་དུ་འགྲོ་བ་བྱུང་ན།

དམིགས་མེད་ཀྱི་ངང་ལ་མི་གཏང་བར། དམིགས་པ་དེ་ཚུར་དམིགས་ཤིང་བསྒོམ་པ་ལགས། དམིགས་མེད་ཀྱི་ངང་ལ་མི་གཏང་བས། མེ་ཚ་བོ་འདོད་པ་ལ་ཆུ་གྲང་མོས་མི་ཕན། གནམ་སྔོན་པོ་འདོད་པ་ལ་ས་གྲོ་བོས་མི་ཕན། དམིགས་པ་འདི་རུས་སུ་འདོན་དགོས་པ་ཡིན། དཀར་དམར་བརྒྱད་པོ་དེ་བཅུ་དྲུག་ཏུ་གྱེས་པར་བསྒོམ། དཀར་དམར་བཅུ་དྲུག་པོ་ལ་གོམས་པ་དང་གནད་དུ་སོང་བའི་དུས་སུ། དཀར་དམར་གྱི་ཚོགས་དཔག་ཏུ་མེད་པ་རྩིས་ལས་འདས་པའམ། གྲངས་ལས་འདས་པ་འདི་རྣམས་ཀྱང༌། ནམ་མཁའ་ལ་སྤྲིན་དེངས་པ་བཞིན་དུ་སོང་ནས་རྣམ་པར་མི་རྟོག་པ་ཕྱག་རྒྱ་ཆེན་པོའི་ངང་ལ་མ་ཡེངས་པར་འཇོག་པ་ལགས། དེ་ལ་ཁྲིད་ཅིག་པ་འདི་ལས་ཟབ་པ་མེད་གསུང༌། དཀར་དམར་གྱི་ཚོགས་དེ་རྣམས་ཡེལ་ནས་བསྒོམ། ནང་དུ་གསང་བའི་རྟེན་འབྲེལ་གྱི་སྟོབས་རྒྱས། སྤྱི་བོའི་གཙུག་ནས་རྐང་པའི་མཐིལ་ཡན་ཆོད་ནས་དམིགས་པའི་ངར་ཐོན་པ་དང༌། རྣམ་པར་རྟོག་པ་ཕྱག་རྒྱ་ཆེན་པོའི་ངང་ལ་འགྲོ་བ་ལ་ཚེགས་མེད་པ་ཡིན། འདི་ལ་ཐོན་ཆོས་ལོགས་ན་མེད། རྩ་བ་གནད་དུ་སོང་བའི་གནད་ཀས། བསྐྱེད་པའི་རིམ་པ་ཤིན་ཏུ་གསལ་བ་བརྟན་པ། ཡི་དམ་ལྷའི་ཞལ་མཐོང་བ་དང་ཁྱད་མེད་པ་ཡོང་བ་ལགས། རླུང་ལ་གནད་དུ་སོང་བའི་གནད་ཀས་རྣམ་པར་མི་རྟོག་པ་ཕྱག་རྒྱ་ཆེན་པོ་གཤིས་བབས་ཀྱིས་འབད་རྩོལ་མེད་པར་ཕྲི་ལི་ལི་གནད་དུ་འགྲོ་བ་ལགས། བྱང་ཆུབ་ཀྱི་སེམས་ལ་གནད་དུ་སོང་བ་དང༌། ཕྱི་ནང་གཉིས་གནད་གཅིག་པའི་གནད་ཀས། བྱང་ཆུབ་ཀྱི་སེམས་ཚན་ཆེན་པོ་སྐྱེ་བ་ལགས་སོ། །གསང་སྔགས་རྡོ་རྗེ་ཐེག་པ་ཉམས་ལེན་གནད་ཀྱི་སྙིང་པོ་སྟེ། ཞལ་གདམས་བདུད་རྩིའི་ཐིགས་པ་འདི། །བྷི་ཀྵུ་བཛྲ་ཀིརྟཱི་ཡིས། །བརྗེད་པ་སྤངས་ཕྱིར་བྲིས་པ་ལགས། །བླ་མ་མཁའ་འགྲོ་མ་མཉེས་ན་བཟོད་པར་མཛོད། །དགེ་བས་རང་གཞན་མ་ལུས་ཀུན། །རྡོ་རྗེ་ཐེག་པའི་སྒོར་ཞུགས་ཏེ། །སྐྱོན་དག་ཡོན་ཏན་རབ་རྫོགས་ནས། །རྡོ་རྗེ་འཆང་ཆེན་མྱུར་ཐོབ་ཤོག། །། 1$0000024 ༧༦༧༽

༄། །བྱང་སེམས་འཛག་པའི་རྒྱུ་དྲུག་གི་སྲུང་ཐབས།། 1$0000035 གུ་རུ་ན་མོ། ཐིག་ལེ་འཛག་པ་ཞེས་པ་ནི་དྲུག་སྟེ། བདེ་བ་སྐྱེས་ཏེ་གང་བས་འཛག གདོན་དང་བག་ཆགས་ཀྱི་རྨི་ལམ་དུ་འཛག ནད་གཞི་ཆུ་དང་བསྡོངས་ཏེ་འཛག བུད་མེད་ཀྱི་རྐྱེན་གྱིས་ཆགས་པ་སྐྱེས་ཏེ་འཛག ཁ་ཟས་མི་མཐུན་པས་རང་ཉམས་ཏེ་འཛག སྤྱོད་ལམ་གྱི་སྟོབས་ཀྱིས་དངུལ་དང་སྡོངས་ཏེ་འཛག་པའོ། །དང་པོ་ཡིད་ཀྱི་རླུང་བཟུང་བས། སྣ་བུག་གཉིས་ཀྱི་བེམ་པོའི་རླུང་ལྡོག །དེས་རྩའི་མདུད་པ་གྲོལ། དྲོད་གཏུམ་མོའི་མེ་འབར། དེས་རྩ་དྲལ་སྟེ་འོ་མ་དང་འདྲ་བའི་ཁམས་འདུ། དེས་མར་དང་འདྲ་བའི་ཐིག་ལེ་འཕེལ། དེས་ཐིག་ལེ་འཛག་པ་ཡིན་ཏེ། བསྒོམས་པའི་རྗེས་སམ། དྲག་ཤུལ་དུ་ལངས་པའམ། འོ་དོད་བོས་པ་ལྟ་བུས་རྐྱེན་བྱས་ཏེ། འདི་ཚོར་བར་འཛག་པ་ཡིན་པས། སྲོག་གི་བར་ཆད་དུ་མི་འགྲོ་ཡང༌། ཏིང་ངེ་འཛིན་གྱི་བར་ཆད་དུ་འགྲོ་བ་ཡིན། དེའི་བསྲུང་ཐབས་ནི། སྤྱོད་ལམ་དལ་བ་ལ་སོགས་བྱ། རྟེན་འབྲེལ་གྱིས་ཆོས་བསྲུང་བ་ནི། ལག་པ་གཉིས་ཁུ་ཚུར་བཅངས་ཏེ་བསྣོལ་ལ་བྲང་དུ་གཅིག་བཞག མིག་གྱེན་ལ་ཟློག་སྟེ་མ་ཕབ་པར་བཞག་ལ་བསྲུང༌། སྟེང་རླུང་འགོག་པའི་སྦྱོར་བས་ཡང་སྲུང་བར་བྱའོ། །ཐུར་དུ་འཛག་པ་བསྲུང་བས་སྟེང་དུ་སོང་སྟེ། མིག་དང་སྣ་བ་ནས་འཛག་ན། སེངྒེ་རྣལ་གྲོལ་གྱི་ཕྱག་རྒྱས་བསྲུང༌། སྣ་བུག་གཉིས་ནས་ཁྲག་ཏུ་འཛག་ན། ལག་པ་གཉིས་ཁུ་ཚུར་བཅངས་ཏེ། སྙིང་ག་ནས་ཕྱིར་དྲག་ཏུ་ཡང་དང་ཡང་དུ་བརྐྱངས་པས་བསྲུང་ངོ༌། །གདོན་དང་བག་ཆགས་ཀྱི་སྟོབས་ཀྱི་འཛག རྨི་ལམ་དུ་འཛག་པ་ནི། གདོན་ཡིན་ན་དུས་ངེས་པ་ཅན་འཛག་སྟེ། རྨི་ལམ་ན་འཇིགས་ཤིང་ཉམ་ང་བ་དང༌། རྟ་ལ་བཞོན་པ་དང༌། གཡང་ལ་མཆོངས་པ་ལྟ་བུས་འཛག་པ་ཡིན། བག་ཆགས་ཡིན་ན་དུས་ངེས་པ་མེད་པར་འཛག །རྨི་ལམ་དུ་བུད་མེད་ལྷན་གཅིག་སྲེད་པ་ལྟ་བུ་ལ་བརྟེན་ནས་འཛག་སྟེ། དེ་གཉིས་གང་ཡང་མ་ཚོར་བར་འཛག་པ་ཡིན་པས་བསྲུང་བ་མ་བྱས་ན། སྲོག་གི་བར་ཆད་དུ་འགྲོ་བ་ཡིན་ནོ། །དེ་ཡང་དུས་ངེས་པ་ཅན་དུ་འཛག་ན།

དེའི་དུས་སུ་ལུས་ཙོག་པུ་བྱས་ཏེ། གཉིད་ལོག་པས་གདོན་གྱིས་མི་ཚུགས་པས་མི་འཆོར་བ་ཡིན་ནོ། །ཡང་ན་སྲད་བུ་ནག་པོ་གཅིག་མདུད་པ་ཉེར་གཅིག་བྱས་ཏེ། ལྷག་པའི་ལྷའི་སྙིང་པོ་བརྒྱ་རྩ་བརྒྱད་དམ་ཉེར་གཅིག་བཟླས་ཏེ། སྐེད་པ་ལ་བཅིངས་པས་བསྲུང༌། རྒྱལ་པོའི་གདོན་གནོད་ན་དཔའ་བོ་གཡུལ་དུ་བསད་པའི་རོ་བསྲེགས་པའི་རུས་པ་ཆུ་ལ་བརྡར་ཏེ། ལྟེ་བའི་ཐད་ཀར་མེ་ལོང་ཙམ་གཅིག་ཡང་ཡང་བྱུགས་ན་དེས་བསྲུང་ངོ༌། །བྱ་བ་དང་སྤྱོད་པའི་རྒྱུད་ནས་གསུངས་པའི་ཐུན་མོང་གི་བསྲུང་བ་ནི། དེ་ཡང་གཞོན་ནུས་བཀལ་བའི་སྐུད་པ་ནི། བཙོད་དུ་བཅོས་ལ་མདུད་པ་གཅིག་བྱས། སྲོད་ལ་རིགས་སྔགས་སྟོང་རྩ་བརྒྱད་བཟླས་ཏེ། སྐེད་པ་ལ་བཅིངས་ན། འདིས་ནི་སྒྲུབ་པོ་དག་གི་ཁུ་བ་རྟག་ཏུ་འཛིན་པར་འགྱུར་ཏེ། དེའི་སྔགས་ནི། ཨོཾ་བུ་ཏྲ་དྷ་ར་དྷ་ར། བྷན་དྷ་བྷན་དྷ། མི་སིང་ཐར་ཏེ་སྭ་ཧཱ། ཞེས་པའོ། །དེ་ལྟ་བུའི་བསྲུང་བ་དེ་ནི་གང་ཡང་རུང་བ་ཞིག་གིས་བསྲུང་བར་ནུས་པ་ཡིན་ནོ། །བག་ཆགས་ཀྱི་རྨི་ལམ་དུ་འཛག་པ་བསྲུང་བ་ནི། བུད་མེད་ཀྱི་གོས་ཀྱི་དྲི་མ་ཐུམ་པོ་བྱས་ཏེ། སྐེའམ་རྐེད་པ་ལ་བཏགས་ན་བརྟན་ངེས་པར་ཐུབ་བོ། །ཟས་ནི་བཅུད་ཅན་བསྟེན། ཁྱད་པར་དུ་ལྟོ་སྟོང་ལ་ཚ་བ་གསུམ་གྱི་གམ་ཕྱེ་ཅུང་ཟད། གཅན་གཟན་ལ་སོགས་པ་དྲོ་བའི་ལྤགས་རས་ཀྱིས་་གསང་གནས་དང་རྐེད་པ་དཀྲིས། ལངས་ཏེ་གྲུ་མོས་སླེབ་པའི་གློ་གཉིས་སུ་རྒྱ་གྲམ་གྱི་རིས་བྱས་ཏེ། དབུས་སུ་སྤྲ་བའི་རིལ་མ་ཙམ་པའི་མེ་རྩ་ལྔ་བཏབ། དེས་ངེས་པར་བསྲུང་ངོ༌། །སྤང་བྱ་ནི་མེ་དང་ཉི་མ་དང་ལུས་ལ་དངུལ་ཐོན་པ་དང༌། དྲག་ཤུལ་གྱི་སྤྱོད་ལམ་སྤང༌། བསྟེན་པར་བྱ་བ་དལ་བ་བག་ཡངས་བདུད་རྩི་བསྟེན་པར་བྱ། བསྲུང་བ་ནི་ཚ་ཧ་ཅང་ཆེས་པའམ། ཆང་མང་བའམ། ལ་སྐ་ལ་སོགས་རྩུབ་པ་རྣམས་སྤང་ངོ༌། །ཨ་རུ་ར་འོ་མར་སྦངས་པ་རྒྱུན་དུ་བསྟེན།། །། 1$0000024 ༧༦༨༽ ༄། །རྩ་རླུང་དྲ་དམིགས་འཁོར་ལོའི་གདམས་པ།། 1$0000035

རྡོ་རྗེ་འཆང་ཆེན་བཅོམ་ལྡན་འདས། །ཐབས་དང་ཤེས་རབ་ཆེན་པོ་ལ། །གར་གྱི་སྤྲུལ་པ་དུ་མ་མཛད། །རྗེ་སྐུ་བཞིའི་ངོ་བོ་ལ་ཕྱག་འདུད། །དེ་ལ་སྤྱིར་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཀྱི་མཆོག་ཏུ་གྱུར་པ་གསང་སྔགས་རྡོ་རྗེ་ཐེག་པ་ཡིན་ལ། དེའི་ནང་ནས་རྡོ་རྗེའི་ལུས་ཀྱི་གནས་ལུགས་རྩ་རླུང་གཙོ་བོར་སྟོན་པ་ནི། རྩ་ལ་དབྱེ་ན་སྟོང་ཕྲག་བདུན་ཅུ་རྩ་གཉིས་ལ་སོགས་པ་གསུངས་ཏེ། དེ་ལས་བསྡུས་ན་རྩ་གསུམ་འཁོར་ལོ་བཞི། དེ་ལས་ཀྱང་བསྡུས་ན་གསུམ་དུ་འདུས་པར་གསུངས་ཏེ། ཞལ་སྔ་ནས་རྩ་དེ་རྩ་མ་ཡིན་གསུང༌། རླུང་ཡང་ཉིན་ཞག་ཕྲུགས་གཅིག་ལ་ཉི་ཁྲི་གཅིག་སྟོང་དྲུག་བརྒྱ་རྒྱུ་བ་གྱེན་རྒྱུའི་རླུང༌། ཕྱིར་དུ་རིང་དུ་རྒྱུ་བ་དང༌། ནང་རྒྱུ་རིང་དུ་རྒྱུ་བ་དང༌། ཕྱིར་རྒྱུ་ཐུང་ངུ་རྒྱུ་བ་དང༌། ནང་རྒྱུ་ཐུང་ངུ་རྒྱུ་བ་དང༌། དེ་ཡང་རླུང་མ་ཡིན། ཐིག་ལེ་ལ་རྒྱལ་པོ་ཆེན་པོའི་སྲས་ཀྱི་ཐུ་བོ་ལ་བྱང་སེམས་ཁམས་པར་གནས་པ་དང༌། དེ་འོག་ལ་སྔོན་པོ་དང༌། དཀར་པོ་གནས་པ་དེ་ཐིག་ལེ་མ་ཡིན་བགྱི་བ་གསུང༌། དེ་ལ་རྩ་གང་ཡིན་སྤྱི་བོའི་གཙུག་ནས་རྐང་པའི་མཐིལ་ཡན་ཆོད་ཀྱི་རིལ་པོ་འདི་ཡིན་ཏེ། མགྲིན་པ་ཡན་ཆད་གཡས་པ་ཞེ་སྡང་གི་རྩ་ཡིན། དབང་པོའི་སྒོ་ལྔ་ལས་རླུང་སེམས་ཕྱིར་ཡན་པས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་བསྐྱེད་པར་བྱེད་པས་ན། དབང་པོ་ལྔའི་སྒོ་བསྡམ་པར་བྱའོ་གསུང༌། ལྟེ་བ་སྤྲུལ་པའི་འཁོར་ལོ་མན་གཡོན་པ་ཡོན་ཏན་བསྐྱེད་པའི་རྩ་ཡིན་ཏེ། ཐུན་མོང་གི་དངོས་གྲུབ་བསྒྲུབ་པ་ལ་དམིགས་པས་དེར་བཟུང་ངོ༌། །སྙིང་ག་ཆོས་ཀྱི་འཁོར་ལོ་ལ་རྩ་དབུ་མ་མཆོག་གི་དངོས་གྲུབ་བསྒྲུབ་པས་ཏིང་ངེ་འཛིན་དེས་བསྒྲུབ་པར་བྱ་སྟེ། སེམས་ཉིད་མ་རྟོགས་པ་རྟོགས་པར་བྱེད། རྟོགས་པ་བརྟན་པ་དང༌། བརྟན་པ་བོགས་འདོན་པར་བྱེད་པས། དེ་ཁོ་ན་ལྟར་ཉམས་སུ་བླང་ངོ༌། །རླུང་ཡང༌། ལྔ་ཡི་བདག་ཉིད་བཅུ་མིང་ཅན། །རླུང་ཞེས་བྱ་བས་ལས་ཀུན་བྱེད། །ཞེས་གསུངས་པས་ལུས་སྒུལ་བསྐྱོད་ལ་སོགས་པ་སྤྱོད་ལམ་རྣམ་བཞི་དེ་ཉིད་རླུང་ཡིན།

དེ་བསམ་གཏན་གྱི་ཡན་ལག་ལྔས་དབང་དུ་བྱས་ནས། དེས་རླུང་ཐམས་ཅད་རང་གནས་སུ་ཚུད་པས། ཡོན་ཏན་ཐམས་ཅད་འགྲུབ་པར་བྱེད་དོ། །ཐིག་ལེའང་སྤྱི་བོའི་གཙུག་ནས་རྐང་པའི་མཐིལ་ཡན་ཆད་བདེ་བས་ཕྲིལ་རྒྱས་པ་དེ་ཐིག་ལེ་ཡིན་ཏེ། དེ་བསྒྲུབ་པར་བྱེད་པ་ལ་རྒྱུ་བཞི་སྟེ། གནས་དང༌། དུས་དང༌། རྫས་དང༌། གྲོགས་སོ། །དེ་ལ་གནས་ཀྱི་བསྒྲུབ་པ་ནི། དབང་ཕྱུག་ཆེན་པོ་ཡབ་ཡུམ་གྱི་རྟེན་ཡོད་པའི་ས་ལ་སོགས་པ་སྟེ་དེ་བསྒྲུབ་པའི་གནས་ཡིན་ནོ། །དུས་ནི་སྙིགས་མའི་དུས་དང༌། ཟླ་བ་ཡར་མར་གྱི་དུས་བཟང་ལ་སོགས་པ་དེའི་སྟོབས་བསྐྱེད་པའི་དུས་ཡིན་ནོ། །རྫས་ནི་ཐབས་ཤེས་རབ་ཀྱི་རྫས་དང༌། ད་བྱིད་ལ་སོགས་པའི་རྫས་ཀྱིས་བསྒྲུབ་པ་ཡིན་ནོ། །གྲོགས་ཀྱི་བསྒྲུབ་པ་ནི། མཚན་ལྡན་གྱི་མུ་དྲ་ཡིན་ཏེ། རབ་མཚན་ཐོས་པ་དང༌། འབྲིང་སྐད་ཐོས་པ་དང༌། ལུས་མཐོང་བ་དང༌། ཐ་མ་ལྷན་ཅིག་ཏུ་བརྩེ་བའོ། །ས་མ་ཡ་ཁ་ཐཾ། གདོད་ནས་ཡོད་པའི་དགའ་བ་དེས། །རྒྱལ་བ་རྣམས་དང་བླ་མ་མཆོད། །ནམ་མཁའ་རབ་འབྱམས་སེམས་ཅན་རྣམས། །བདེ་ཆེན་བྱང་ཆུབ་ཐོབ་པར་ཤོག །བླ་མ་རིན་པོ་ཆེ་ཞལ་སྔ་ནས། ཐིག་ལེ་དགྲམ་ཟློག་ལ་ཐབས་མང་པོས་མི་ཁྲེམས། གནད་མི་ཆེ། གང་ཡིན་ན་བདེ་བ་རྒྱས་པའི་དུས་སུ། ལྔ་ལྡན་དུ་ཉམས་སུ་བླང་ཞིང༌། དེ་ལ་ལྷའི་སྐུ་རྒྱན་ཆ་ལུགས་དང་ལྡན་པ་ཤིན་ཏུ་གསལ་བའི་ཚེ། མ་ཁྲེམས་པ་གཅིག་ཀྱང་མེད། རྩ་རླུང་ཐིག་ལེའི་དྭངས་སྙིགས་ཕྱེད་པས་དྭངས་མ་ཏིང་ངེ་འཛིན་གྱི་སྟོབས་སུ་འགྱུར། སྙིགས་མ་ནད་གཞིར་མི་འགྲོ་ལ། དེ་ཉིད་ཞལ་མཐོང་བ་དང༌། ཐུན་མོང་གི་དངོས་གྲུབ་ཐམས་ཅད་ཀྱི་རྒྱུ་ཡིན། གང་མ་གསལ་བའི་སར་མི་ཁྲེམས། རུས་བརྒྱན་ལྟ་བུ་གཅིག་མ་གསལ་ཀྱང་དེ་ལ་གནས་སྐབས་མཐར་ཐུག་གཉིས་ཀར་ཤོ་རེ་ཡོང་བས་ཤིན་ཏུ་གསལ་བ་གལ་ཆེ་གསུང༌།། །། ༧༦༩༽ ༄། །རྒྱུད་སྡེ་བཞིའི་སྙིང་པོ་གསེར་ཞུན་ལྟར་དྲིལ་བ་ཉམས་ལེན་ཐུགས་ཀྱྀ་ཉིང་ཁུ།། ན་མོ་རཏྣ་གུ་རུ།། བླ་མ་རིན་པོ་ཆེའི་ཞལ་སྔ་ནས།

ནང་རྡོ་རྗེའི་ལུས་ལ་ཇི་ལྟར་གནས་པ་བཞིན་དུ་ཕྱི་སྣོད་ཀྱི་འཇིག་རྟེན་ལ་ཡང་དེ་ལྟར་གནས། ཕྱི་སྣོད་ཀྱི་འཇིག་རྟེན་ལ་ཇི་ལྟར་གནས་པ་བཞིན་དུ་ནང་རྡོ་རྗེའི་ལུས་ཀྱི་གནས་ལུགས་ལ་ཡང་གནས་པ་ཡིན་ལ། དེ་ལྟར་ཡང༌། ཕྱི་ནང་བདག་ཉིད་ཅན་དུ་གནས། ཞེས་པ་དང༌། ཕྱི་རོལ་ཇི་བཞིན་ནང་དེ་བཞིན། །ཞེས་པས། ཕྱི་ནང་རྣམ་པ་གཉིས་པོ་འདི་གནད་གཅིག་པ་ཡིན་བགྱི་བ་གསུངས། ནང་ན་འཁོར་ལོ་རྣམ་པ་བཞི་གནས་པས། ཕྱི་རོལ་གྱི་བཞི་པ་ཐམས་ཅད་དེས་འབྱུང་བ་ཡིན་ཏེ། དེ་ཡང་བདེན་པ་ཐམས་ཅད་ལ་ཡང་བདེན་པ་རྣམ་བཞི། སྡེ་པ་ཐམས་ཅད་ལ་ཡང་སྡེ་པ་རྣམ་པ་བཞི། མི་ཐམས་ཅད་ལ་མི་རིགས་རྣམ་པ་བཞི། སྐུ་ཐམས་ཅད་ལ་སྐུ་རྣམ་པ་བཞི། འབྱུང་བ་ཐམས་ཅད་ལ་འབྱུང་བ་རྣམ་པ་བཞི་ལ་སོགས་པ་ངེས་པར་འབྱུང་བ་ཡིན། དེས་ནང་འཁོར་ལོ་རྣམ་པ་བཞི་བསྡོམས་ཤིང་ཉམས་སུ་བླངས་པས་ཕྱི་རོལ་གྱི་དེ་རྣམས་དབང་དུ་འདུ་བ་དང༌། མཐུན་ཕྱོགས་སུ་འོང་བ་ཡིན། དེ་ལ་ཉམས་ལེན་གྱི་དབང་དུ་བྱས་པར་སོང་ན། སེམས་བསྐྱེད། ལུས་ཡི་དམ་གྱི་ལྷར་བསྒོམ། བླ་མ་དམ་པ་དྲན་པར་བྱ་ཁོང་པའི་ནང་ཐམས་ཅད་གཙང་ལ་དྭངས་པར་བསྒོམས་པའི་ལྟེ་བའི་འོག་སོར་བཞི་གཞལ་བའི་ཁོང་པའི་ནང་དྲང་པོ་དེར། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་བཞུགས་པར་བསམ། དེ་ལ་ཐུགས་མ་ཡེངས་པར་ཤེས་པ་གཏད་ནས་བསྒོམ་པས། ཤེས་པ་ཇེ་ཟིན་ཇེ་ཟིན་ལ་འོང༌། དེ་ལ་གོམས་སུ་བཅུག་པས་ཇ་སུན་རེ་ཙམ་འཐུང་བའི་བར་ལ་ཟིན་ནས་འོང༌། དེ་ཡང་གོམས་སུ་བཅུག་པས། ཇ་སུན་མང་རབ་འཐུང་རིང་བར་ལ་ཟིན་ནས་འོང༌། དེ་ཡང་དབེན་པའི་གནས་སུ་གོམས་སུ་བཅུག་པས། ཇེ་ཟིན་ཇེ་ཟིན་ལ་སོང་ནས། ཇ་ཁོག་མ་རེ་རེ་ཙམ་འཐུང་རིང་ལ་ཟིན་པར་འོང༌། དེ་ཡང་གོམས་སུ་བཅུག་པས་ཤེས་པ་དེ་ཡུན་ཇེ་རིང་ཇེ་རིང་ལ་སོང་ནས་ཅི་ཙམ་དུ་བཟུང་བཟུང་གི་བར་ལ་སེམས་གནས་པ་དང༌། ཟིན་པར་བྱུང་བའི་དུས་སུ་ཡོན་ཏན་བསམ་གྱིས་མི་ཁྱབ་པར་སྐྱེ་བར་འོང་བས།

དེ་ལྟར་ཡང༌། ཡིད་ནི་ནང་དུ་ཆུད་གྱུར་པས། །ཅི་འདོད་པ་ཡི་ལས་རྣམས་འགྲུབ། །ཅེས་པས། འདིའི་རྩ་བའི་ཚིག་འདི་ཡིན་པས། དབེན་པའི་གནས་སུ་བརྩོན་འགྲུས་ཆེན་པོ་དེ་ལྟར་བསྒོམ་པས། ཡིད་ནང་དུ་ཆུད་ནས་ཅི་འདོད་པའི་དོན་ཐམས་ཅད་སྒྲུབ་པར་འོང་པས་དབེན་པའི་གནས་སུ་མ་ཡེངས་པར་བསྒོམ་པ་གལ་ཆེ། དེ་ཡང་དེ་ལྟར་ཉམས་སུ་ལེན་པའི་དུས་ན་སྒྲའི་ཀླག་ཅོར་མེད་པ་དགོས་པས། སྤྱན་སྔ་ཉིད་ཀྱིས་ཀྱང་ཁྲིད་འདི་ཞུས་པའི་དུས་སུ་རྩར་འཁོར་གཡོག་ལ་སོགས་པ་ཡང་མ་བཞག བཞག་པར་སོང་ན་ཡང་ཇ་ཨེ་སྐོལ། ཁུ་ཨེ་བྱ། ཡེ་ཨེ་བྱ་ལ་སོགས་པ་ཤིན་ཏུ་གནོད་པར་འདུག་པས་ཤིན་ཏུ་དབེན་པར་གལ་ཆེ་བར་འདུག་པས། དབེན་པའི་གནས་སུ་ནན་ཆགས་ཤིན་ཏུ་ཆེ་བར་ཞག་བཅོ་ལྔའི་བར་བསྒོམ་པ་རིམ་པ་དང་པོའོ། །དེ་ལྟར་ཉམས་སུ་བླངས་པས་དེ་བརྟན་པར་གྱུར་པ་དང༌། སྙིང་གར་སྤོས་ནས་ཡང་སྙིང་གའི་བླ་མ་དམ་པ་དེ་ལ་ཤེས་པ་གཏད་ནས་མ་ཡེངས་པར་བསྒོམ་པས་གནད་དུ་འགྲོ་བ་ལ་ཚེགས་མེད། དེ་ཡང་འོག་མ་གཤའ་མར་མ་བརྟན་གྱི་བར་ལ་གོང་དུ་མི་སྤོ། འོག་མ་བརྟན་པའི་དུས་སུ་གོང་དུ་སྤོ་བས་ཤེས་པ་མཐོས་པ་ལ་སོགས་པ་སྐྱོན་མི་འབྱུང་བ་དང༌། གོང་མ་ཡང་གནད་དུ་འགྲོ་བར་འོང་བ་ཡིན་པས་ནན་ཆགས་ཤིན་ཏུ་ཆེ་བར་འབད་ནས་ཉམས་སུ་ལེན་པ་དང་གནད་དུ་བསྣུན་པར་ཞུ་བ་རིམ་པ་གཉིས་པའོ། །དེ་ནས་ཡང་མགྲིན་པར་སྤོས་ནས་མགྲིན་པའི་བླ་མ་དམ་པ་དེ་ལ་ཐུགས་མ་ཡེངས་པར་ཤེས་པ་གཏད་ནས་བསྒོམ་པ་རིམ་པ་གསུམ་པའོ། །དེ་ནས་ཡང་སྤྱི་བོར་ཡར་སྤོས་ནས་སྤྱི་བོའི་བླ་མ་དམ་པ་དེ་ལ་ཐུགས་མ་ཡེངས་པར་ཤེས་པ་གཏད་ནས་བསྒོམ་པས་ཡོན་ཏན་བསམ་གྱིས་མི་ཁྱབ་པ་སྐྱེ་བ་ལ་ཚེགས་མེད་པས། དབེན་པའི་གནས་སུ་ནན་ཆགས་ཤིན་ཏུ་ཆེ་བར་ཉམས་སུ་ལེན་པ་དང་གནད་དུ་བསྣུན་པར་ཞུ་བ་རིམ་པ་བཞི་པའོ། །དེ་ལ་ཐོན་ཆོས་ཀྱི་དབང་དུ་གྱིས་ན་དེ་ལྟར་ཉམས་སུ་བླངས་པས་ཡིད་ནང་དུ་ཆུད་ནས་ཅི་འདོད་པའི་ལས་ཐམས་ཅད་འགྲུབ་འོང་བ་ལགས།

དེ་ཡང་ནང་དུ་དེ་ལྟར་དུ་སོང་བས་ཕྱི་རོལ་ཏུ་དེ་རྣམས་དབང་དུ་འདུ་བ་དང་མཐུན་ཕྱོགས་སུ་འོང་བ་ལགས། དེ་ཡང་ལྟེ་བར་རླུང་སེམས་ཟིན་པས་མི་རིགས་བཞིའི་དབང་དུ་བྱས་ན། རྒྱལ་རིགས་དབང་དུ་འདུ། སྙིང་གར་རླུང་སེམས་ཟིན་པས་རྗེ་རིགས་དབང་དུ་འདུ། མགྲིན་པར་ཟིན་པས་བྲམ་ཟེའི་རིགས་དབང་དུ་འདུ། སྤྱི་བོར་ཟིན་པས་གདོལ་པའི་རིགས་དབང་དུ་འདུ། འབྱུང་བ་བཞིའི་དབང་དུ་བྱས་ན། ལྟེ་བར་ས། སྙིང་གར་ཆུ། མགྲིན་པར་མེ། སྤྱི་བོར་རླུང་བགྱི་བ་དེ་དབང་དུ་འདུ་བར་འོང་བ་ལགས། སྐུ་རྣམ་པ་བཞིའི་དབང་དུ་བྱས་ན། ལྟེ་བར་ཟིན་པས་སྤྲུལ་པའི་སྐུ་ཐོབ། སྙིང་གར་ཟིན་པས་ཆོས་ཀྱི་སྐུ་ཐོབ། མགྲིན་པར་ཟིན་པས་ལོངས་སྤྱོད་རྫོགས་པའི་སྐུ་ཐོབ། སྤྱི་བོ་ཟིན་པས་བདེ་བ་ཆེན་པོའམ་ངོ་བོ་ཉིད་ཀྱི་སྐུ་ཐོབ། དེ་ལ་སོགས་པ་ཐམས་ཅད་དབང་དུ་འདུ་བ་དང༌། མཐུན་ཕྱོགས་སུ་འོང་བ་ལགས། དེ་ལ་འདིར་བླ་མའི་ཁྲིད་ཅེས་ཀྱང་གསུངས་པས། དབེན་པའི་གནས་སུ་ནན་ཆགས་ཤིན་ཏུ་ཆེ་བས་ཉམས་སུ་ལེན་པར་ཞུ་བ་ཐོན་ཆོས་ཀྱི་རྣམ་པར་བཞག་པ་རིམ་པ་ལྔ་པའོ། ༈ །གུ་རུ་ན་མོ། བླ་མ་རིན་་པོ་ཆེའི་ཞལ་སྔ་ནས། རིམ་པ་རྣམ་པ་ལྔའི་ཁྲིད་འདི་ལན་མང་དུ་ཞུས་པ་ཡིན་པ་ལ། འཕྲོས་པའི་བཀའ་སྩལ་མང་དུ་གསུང་བ་ཡིན་ཡུན་རིང་པོའི་བར་ལ་གནང་དུ་མ་བཏུབ། དེ་ནས་ཡང་ཡང་ནན་ཏན་ཞུས་པས། སྔོན་རྒྱལ་བ་སྒོམ་གཞོན་ལ་སོགས་པ་འགའ་ཞིག་ལ་བྱ་བར་བརྩམས་པ་ཡིན་པ་ལ། ཤིན་ཏུ་གཉན་པར་བྱུང་བས་བྱར་མ་བཏུབ། ད་སྔོན་འགྲོ་འདི་བསྒོམ་དང་བྱར་ཨེ་བཏུབ་བལྟ་གསུང་ནས་སྔོན་འགྲོ་འདི་གནང༌། དེ་ལ་སྔོན་འགྲོ་ནི་སེམས་ཅན་ཐམས་ཅད་ལ་རྒྱུ་མཚན་རྣམ་པ་ལྔའི་སྒོ་ནས་ཚད་མེད་པའི་སྙིང་རྗེ་ཆེན་པོ་བསྒོམ། དེ་ཡང་སེམས་ཅན་ཐམས་ཅད་མ་ཡིན་པ་དང༌། མ་འདི་རྣམས་ལས་ངན་པའི་དབང་དུ་སོང་བས་མྱོས་པའི་མི་བཞིན་དུ་ཤེས་པ་ལ་རང་དབང་མ་ཐོབ། སྤྱིར་སེམས་ཅན་ཐམས་ཅད་ལ་གནོད་པ་མི་བྱ་བའི་དབང་མེད། སྒོས་སུ་རང་ཉིད་ལ་གནོད་པ་མི་བྱ་བའི་དབང་ནི་མེད།

རང་གཞན་ལ་གནོད་པ་བྱས་པའི་རྣམ་པར་སྨིན་པས་མནར་མེད་པའི་སེམས་ཅན་དམྱལ་བར་འགྲོ། དེ་ཡང་མི་ཚད་འཁོར་བ་མཐའ་མེད་དུ་འཁྱམས་པ་འདི་སྙིང་རེ་རྗེ་སྙམ་དུ་བསམ། ངག་ཏུ་སྙིང་རེ་རྗེ་ཞེས་སྙིང་པོར་བགྲང༌། ལུས་ཀྱི་འཁྲུལ་འཁཽར་སྨིན་ཕྲག་ཤིན་ཏུ་བསྡུས་ནས་མཆི་མ་ཀློག་པའི་ཚུལ་དུ་བྱས་པས། ཚད་མེད་པའི་སྙིང་རྗེ་ཆེན་པོ་རང་དབང་མེད་པར་སྐྱེ། དེས་ཕྱི་ཏའི་ཡོན་ཏན་ཐམས་ཅད་སྐྱེ་བ་གནད་དུ་འགྲོ་བ་ལ་ཚེགས་མེད་པས་ནན་ཆགས་ཤིན་ཏུ་ཆེ་བར་ཉམས་སུ་ལེན་པ་དང་གནད་དུ་བསྣུན་པར་ཞུ་བ་རིམ་པ་དང་པོའོ། །དེ་ལ་རིམ་པ་རྣམ་པ་ལྔའི་ཆོས་འདི་སློབ་དཔོན་དཔལ་ལྡན་ནཱ་རོ་པས། རྗེ་བཙུན་ཆེན་པོ་མར་པ་དང༌། པཎྜི་ཏ་ཏ་་་་་དེ་བཞིན་གཤེགས་པའི་གོ་ཆ་ཐཱ་ག་ཏཱ་རཀྵི་ཏ་གཉིས་ལ། དཔལ་གསང་བ་འདུས་པའི་དབང་སྟབས་གཅིག་ཏུ་བསྐུར་ནས། གདམས་ངག་གནང་ནས་པཎྜི་ཏས་ལམ་གྱིས་རིམ་པ་གོ་བ་ལ། རྗེ་བཙུན་ཆེན་པོ་མར་པས་རིམ་པ་ལྔ་སྟན་ཐོག་གཅིག་ཏུ་ཉམས་སུ་ལེན་པར་གོ་བ་ཡིན། འོ་ན་གཅིག་གིས་གོ་ནས་གཅིག་གིས་མ་གོ་བ་ཡིན་ནམ་སྙམ་ན་མ་ཡིན་ཏེ། གང་ཟག་གི་བློའི་ཁྱད་པར་བྱེད་པས་གོ་ལུགས་ཀྱི་ཁྱད་པར་མ་གཏོགས་གོ་བ་ལ་ཁྱད་མེད་པ་ཡིན། དེ་ལ་རྗེ་རིན་པོ་ཆེ་ཐུགས་ཀྱི་དགོངས་པ་ནི་རྗེ་བཙུན་ཆེན་པོ་མར་པའི་ཐུགས་ཀྱི་དགོངས་པ་རིམ་པ་ལྔ་གདན་ཐོག་གཅིག་ཏུ་ཉམས་སུ་ལེན་པ་འདི་ཡིན་པས། འདི་ལ་ཉམས་ཁྲིད་དུ་མཛད་ནས་ཉམས་མྱོང་རེ་བོགས་ཐོན་པའི་དུས་ན། དེ་ལ་ངོ་སྤྲོད་རེ་མཛད་པར་འདུག །དེ་ལ་རིམ་པ་ལྔ་ཞེས་བྱ་བའི་གོ་བ་ནི། ཉམས་མྱོང་གི་གནད་རེའི་གོ་རིམ་ལ་ཟེར་བ་ཡིན། འདིའི་རིམ་པ་ཡང་ཤེས་དགོས་པ་ཡིན་པས། རྡོ་རྗེ་བཟླས་པའི་རིམ་པ། སེམས་ལ་དམིགས་པའི་རིམ་པ། སྒྱུ་མ་ལྟ་བུའི་རིམ་པ། འོད་གསལ་བའི་རིམ་པ། ཟུང་དུ་འཇུག་པའི་རིམ་པ་བགྱི་བ་རྣམ་པ་ལྔར་བདོག་པ་ལགས། དེ་ལ་རྡོ་རྗེ་བཟླས་པའི་རིམ་པའི་དབང་དུ་བྱས་ན། སེམས་བསྐྱེད། ལུས་ཡི་དམ་གྱི་ལྷ་བསྒོམ།

བླ་མ་དམ་པ་དེ་དྲན་པར་བྱ། དེ་ནས་ངག་འབྱུང་འཇུག་གནས་གསུམ་ཡི་གེ་འབྲུ་གསུམ་གྱི་རང་བཞིན་དུ་གནས་པ་ཡིན་པས། དེ་ཡང་ཨོཾ་བགྱི་བ་དེ་ནང་དུ་སྡུད་པ་ལགས། ཨཱཿབགྱི་བ་དེ་ནང་དུ་གནས་པ་ལགས། ཧཱུ1$0000025ྂ1$0000035་བགྱི་བ་དེ་ཕྱིར་འབྱུང་བ་ལགས། དེ་ལྟར་ཡང། ཨོཾ་གྱིས་སེམས་ཅན་ཡང་དག་སྡུད། ཧཱུྂ་གིས་སེམས་ཅན་ཡང་དག་སྤྲོ། ཨཱཿས་ནི་གནས་པར་འགྱུར་བ་འོ། །ཞེས་གསུངས་པས། དེ་ལྟར་ཡི་གེ་གསུམ་གྱི་རང་བཞིན་དུ་གནས་པ་དེ་ལ། གནས་པ་ཤེས་པར་བྱས་ནས། གནས་ལུགས་ལྟར་ཉམས་སུ་བླངས་བ་ནི། ཡུམ་ཆེན་མོའི་གནས་ན། ཨཱཿརང་ཆས་སུ་གནས་པ་ཡིན་པས། གནས་པ་དེ་ལ་ཤེས་པ་མ་ཡེངས་པར་གཏད་ནས་བསྒོམས་ཞྀང༌། འབྱུང་འཇུག་གནས་གསུམ་ཡི་གེ་འབྲུ་གསུམ་གྱི་རང་བཞིན་དུ་ཤེས་པར་བྱས་ནས་ཉམས་སུ་བླངས་པས། གནས་པ་དེ་ཡུན་ཇེ་རིང་ཇེ་རིང་ལ་སོང་ནས་ཕྱིར་འབྱུང་བ་དེ་ཇེ་ཐུང་ཇེ་ཐུང་ལ་འགྲོ། དེས་ཡོན་ཏན་ཅི་འདོད་པ་བཞིན་དུ་སྐྱེ། དེ་ལྟར་གོམས་ཤིང་ཉམས་སུ་ལེན་པ་དེ་རྡོ་རྗེའི་བཟླས་པ་བགྱི་བ་ཡིན། དེ་ལྟར་ཡང་ཨོཾ་ཨཱཿཧཱུ1$0000025ྃ1$0000035་དོན་རྟོགས་པའི་བཟླས་པ་ནི། ངོ་བོ་ཉིད་མེད་བཟང་པོ་ཡིན། །རྡོ་རྗེའི་བཟླས་པ་དེ་ལ་བཤད། །ཅེས་པས། དེ་ལྟར་གནས་པ་དེ་ལ་དབེན་པའི་གནས་སུ་མ་ཡེངས་པར་ཉམས་སུ་བླངས་པས། ཅི་ཙམ་བཟུང་བཟུང་གི་བར་ལ་ཕྱིར་ཡེ་མི་རྒྱུ་བར་གནད་དུ་འགྲོ་ནས་ཡོན་ཏན་དཔག་ཏུ་མེད་པ་སྐྱེ་བ་དེ་ནི་རྡོ་རྗེའི་བཟླས་པའི་རིམ་པ་སྟེ་རིམ་པ་དང་པོའོ། །དེ་ལྟར་དབེན་པའི་གནས་སུ་མ་ཡེངས་པར་ཨཱཿདེ་ཉིད་ལ་ཤེས་པ་བཟུང་ཞིང་གོམས་སུ་བཅུག་པས། ཨཱཿདེ་ཉིད་ཀྱང་དམིགས་པ་མེད་པའི་ངང་དུ་ཕྲིལ་གྱིས་སོང་ནས་སེམས་གཟུང་བ་དང་འཛིན་པ་གཉིས་ཀྱིས་སྟོང་པ་དང་དབེན་པ་ཞིག་ཡོང༌། དེ་སེམས་རྣམ་པར་དབེན་པའམ་སེམས་ལ་དམིགས་པ་ཡིན། དེ་ཡང་དེ་ལྟར་གནད་དུ་འགྲོ་བ་དཀའ་བར་བྱུང་ན། ཡང་སྔ་མའི་ཨཱཿདེ་ཉིད་གོམས་སུ་བཅུག་པས་གནད་དུ་འགྲོ་བར་འོང་བ་ཡིན་པས་འབད་ནས་ཉམས་སུ་ལེན་པ་དང་གནད་དུ་བསྣུན་པར་ཞུ་གསུངས།

སེམས་ལ་དམིགས་པའི་རིམ་པ་སྟེ་རིམ་པ་གཉིས་པའོ། །དེ་ལྟར་སེམས་རྣམ་པར་དབེན་པ་གོམས་སུ་བཅུག་པས། དེ་ཡང་བོགས་ཐོན་ནས་སྣང་སྲིད་འཁོར་འདས་ཀྱི་ཆོས་ཐམས་ཅད་སྣང་ལ་རང་བཞིན་མེད་པ་སྒྱུ་མ་ལྟ་བུའི་ངེས་ཤེས་འཆར། དེ་ཡང་ཕྱོགས་གཅིག་ཏུ་ཨ་འཐས་སམ། ཕྱོགས་གཅིག་ཏུ་རྟོགས་པ་དེ་སྒྱུ་མར་མི་འོང་བ་ཡིན་པས། དེ་ལྟར་ཡང༌། སློབ་དཔོན་ཨརྻ་དེ་བའི་ཞལ་སྔ་ནས། ཡོད་ཅེས་རྟོག་པ་ཇི་སྙེད་ལ། །དེ་སྙེད་རྟག་པའི་ལྟ་བ་སྟེ། །རྟག་པ་མངོན་པར་ཞེན་པས་ན། །འདི་ཡང་སྒྱུ་མའི་མཚན་ཉིད་མིན། །མེད་ཅེས་རྟོག་པ་ཇི་སྙེད་པ། །དེ་སྙེད་ཆད་པའི་ལྟ་བ་སྟེ། །ཆད་པར་མངོན་པར་ཞེན་པས་ན། །འདི་ཡང་1$0000033སྒྱུ1$0000035་མའི་མཚན་ཉིད་མིན། །ཡོད་ཅེས་པ་དང་མེད་ཅེས་པའི། །དབུས་སུ་གང་ཞིག་རྟོགས་པ་ནི། །དབུས་སུ་མངོན་པར་ཞེན་པས་ན། །འདི་ཡང་1$0000033སྒྱུ1$0000035་མའི་མཚན་ཉིད་མིན། །ཞེས་གསུངས་པ་ཡིན། དེ་ཡང་སྒྱུ་མ་ལ་དཔེ་བརྒྱད་དམ། བཅུ་གཉིས་ལ་སོགས་པ་མང་དུ་གསུངས་ཀྱང༌། དཔེའི་གཙོ་བོ་རྣམ་པ་གསུམ་དུ་འདུས་པ་ཡིན། དེ་ཡང་ཁ་དོག་ནམ་མཁའི་འཇའ་ལྟ་བུ། ཁྱབ་པ་ཆུ་ནང་གི་ཟླ་བ་ལྟ་བུ། རྣམ་པ་མེ་ལོང་གི་གཟུགས་བརྙན་ལྟ་བུ་གསུམ་ལགས། དེ་ཡང་ལུས་དང་སྣང་བ་དངོས་པོ་ཐམས་ཅད་སྣང་ལ་རང་བཞིན་མེད་པའི་ངེས་ཤེས་སྐྱེ། དེ་ཡང་གནད་དུ་འགྲོ་བ་ཅུང་དཀའ་བར་བྱུང་ན་ཡང་སྔ་མའི་རྩ་བ་དེ་ཉིད་སྐྱོང་བ་ཡིན། དེའི་ཕྱི་ཏ་གནད་དུ་འགྲོ་བ་ལ་ཚེགས་མེད། དེ་ནི་སྒྱུ་མ་ལྟ་བུའི་རིམ་པ་སྟེ་རིམ་པ་གསུམ་པའོ། །དེ་ལྟར་སྒྱུ་མ་ལྟ་བུའི་ངེས་ཤེས་དེ་གོམས་སུ་བཅུག་པས་དེ་ཡང་བོགས་ཐོན་ནས། ཆོས་ཐམས་ཅད་1$0000033སྒྱུ་1$0000035མ། 1$0000033སྒྱུ1$0000035་མ་རྟེན་འབྲེལ། རྟེན་འབྲེལ་སྐད་ཅིག་མ། སྐད་ཅིག་མ་རྐྱེན་ལས་སྐྱེས་པ། རྐྱེན་ལས་སྐྱེས་པ་ཉིད་སྟོང་པ་ཉིད། སྟོང་པ་ཉིད་གདོད་མ་ནས་མ་སྐྱེས་པ་སྤྲོས་པ་ཐམས་ཅད་ཀྱི་མཐའ་དང་བྲལ་བར་ཤེས་ནས།

འོད་གསལ་བ་སེམས་ཀྱི་ངོ་བོ་ངོ་འཕྲོད་ཅིང་རྟོགས་ཏེ། དེ་ལྟར་ཡང༌། གང་དང་གང་སྣང་བ་དེ་དག་པ། དག་པ་དེ་དྲི་མ་དང་བྲལ་བ། དྲི་མ་དང་བྲལ་བ་གང་ཡིན་པ་དེ་འོད་གསལ་བའོ། །ཞེས་པ་དང༌། སེམས་ནི་སེམས་མ་མཆིས་ཏེ། སེམས་ཀྱི་རང་བཞིན་འོད་གསལ་བའོ། །ཞེས་གསུངས་པ་མ་མཆིས་པ་གང་ལགས་ཞུས་པས། རྣམ་པར་རྟོག་པ་མེད་ཅིང་འགྱུར་བ་མེད་པའོ། །ཞེས་གསུངས་པ་དེ་ལྟར་འོད་གསལ་གྱི་མེས་བསྲེགས་ནས་འོད་གསལ་འཚེར་བ་ཡིན་པས། མཐར་ཐུག་སྒྱུ་མ་ལྟ་བུ་བགྱི་བ་གཏན་མི་བཞེད་པ་ཡིན། དེ་ནི་འོད་གསལ་བའི་རིམ་པ་སྟེ་བཞི་པའོ། །དེ་ལྟར་འོད་གསལ་དེ་གོམས་སུ་བཅུག་པས་ལུས་དང་སྣང་བའི་དངོས་པོ་ཐམས་ཅད་འོད་གསལ་བ་དེ་ཉིད་ལས་མི་གཞན་པར་སློབ་པ་ལ་སློབ་པའི་ཟུང་དུ་འཇུག དབྱེ་བ་མེད་པར་མངོན་དུ་གྱུར་པ་ལ་མི་སློབ་པའི་ཟུང་འཇུག་ཟེར་བ་ཡིན་ཏེ། དོན་ལུས་ལུས་མེད། སེམས་སེམས་མེད། སྣང་བ་སྣང་མེད་དུ་འོང་བ་ཡིན་གསུངས། དེ་ནི་ཟུང་དུ་འཇུག་པའི་རིམ་པ་སྟེ་རིམ་པ་ལྔ་པའོ། །དེ་ནས་ཐོན་ཆོས་ཀྱི་དབང་དུ་བགྱིས་ན། ཕྱི་སྣོད་ཀྱི་འཇིག་རྟེན་ཡང་རིམ་པ་རྣམ་པ་ལྔའམ་དྲུག་ལས་གྲུབ་པ་ཡིན། ནང་བཅུད་ཀྱི་སེམས་ཅན་ཐམས་ཅད་ཀྱང་རིམ་པ་རྣམ་པ་ལྔའམ་དྲུག་གིས་རང་བཞིན་དུ་གནས་པ་ཡིན། རིམ་པ་རྣམ་པ་ལྔའི་སྟེང་དུ་ཡི་དམ་གྱི་ལྷར་བསྒོམ་པ་བསྐྱེད་པའི་རིམ་པ་བཏབ་ནས། རིམ་པ་དྲུག་ཏུ་མཛད་པས། ལུས་ཕུང་པོ་དང་ཁམས་དང་སྐྱེ་མཆེད་གདོད་མ་ནས་སངས་རྒྱས་སུ་གནས་པ་དེ་ཉིད་ཡིན་པ་ལ་ཡིན་པར་ཤེས་པར་བྱས་ནས་ཡི་དམ་གྱི་ལྷར་བསྒོམ་པ་བསྐྱེད་པའི་རིམ་པ། ངག་འབྱུང་འཇུག་གནས་གསུམ་ཡི་གེ་འབྲུ་གསུམ་གྱི་རང་བཞིན་དུ་གནས་པ་རྡོ་རྗེ་བཟླས་པ་རིམ་པ། སེམས་རང་བཞིན་གྱིས་གཟུང་བ་དང་འཛིན་པ་གཉིས་ཀྱིས་དབེན་པ་སེམས་ལ་དམིགས་པའི་རིམ་པ། འཁོར་འདས་ཀྱི་ཆོས་ཐམས་ཅད་གཅིག་ཏུ་ཨ་འཐས་པ་མེད་དེ་སྣང་ལ་རང་བཞིན་མེད་པ་སྒྱུ་མ་ལྟ་བུའི་རིམ་པ། སེམས་གདོད་མ་ནས་སྐྱེ་བ་མེད་པར་འོད་གསལ་བའི་རིམ་པ།

ལུས་རིག་པ་སྣང་བ་གསུམ་དེ་ཉིད་ལས་མི་གཞན་པ་དེ་ཟུང་དུ་འཇུག་པའི་རིམ་པ་ཡིན། དེ་ལྟར་གནས་པ་དེ་གནས་ལུགས་ཡིན། གནས་ལུགས་དེ་ཉམས་སུ་ལེན་པ་ཡིན་པས། དེ་ཡང་ངག་འབྱུང་འཇུག་གནས་གསུམ་ཡི་གེ་འབྲུ་གསུམ་གྱི་རང་བཞིན་དུ་གནས་པ་ཡིན་པ་ལ། གནས་པའི་ཨཱཿདེ་ཉིད་ལ་ཤེས་པ་གོམས་སུ་བཅུག་པ་རྡོ་རྗེའི་བཟླས་པའི་རིམ་པ། ཨཱ་དེ་ཉིད་ཀྱང་དམིགས་པ་མེད་པའི་ངང་དུ་ཕྲིལ་གྱིས་སོང་ནས་སེམས་གཟུང་བ་དང་འཛིན་པ་གཉིས་ཀྱིས་དབེན་པའམ་སྟོང་པ་དེ་སེམས་ལ་དམིགས་པའི་རིམ་པ། དེའི་ངང་ལས་ལུས་དང་སྣང་བ་དངོས་པོ་ཐམས་ཅད་སྣང་ལ་རང་བཞིན་མེད་པ་1$0000033སྒྱུ1$0000035་མ་ལྟ་བུའི་ངེས་ཤེས་འཆར་བ་1$0000033སྒྱུ1$0000035་མ་ལྟ་བུའི་རིམ་པ། 1$0000033སྒྱུ1$0000035་མ་ལྟ་བུ་དེ་འོད་གསལ་གྱིས་མེས་བསྲེགས་ནས་སེམས་སྤྲོས་པ་ཐམས་ཅད་ཀྱི་མཐའ་དང་བྲལ་བར་རྟོགས་པ་འོད་གསལ་གྱི་རིམ་པ། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་དེ་ཉིད་ལས་མི་གཞན་པར་གཅིག་ཏུ་རྟོགས་པ་ཟུང་དུ་འཇུག་པའི་རིམ་པ་ཡིན། དེ་ཡང་ཚུར་ལ་བསྡུས་ན་རིམ་པ་གཅིག་ལ་ཡང་རིམ་པ་དྲུག་ག་ཚང་ལ། ཕར་ཕྱེ་ན་དྲུག་དྲུག་སུམ་ཅུ་རྩ་དྲུག་ལ་སོགས་པ་དཔག་ཏུ་མེད་པ་མཛད་པར་འདུག དེ་ཡང་བཅོམ་ལྡན་འདས་མགོན་པོས་ཕ་རོལ་ཏུ་ཕྱིན་པ་དྲུག་ལ་དྲུག་དྲུག་སུམ་ཅུ་སོ་དྲུག་ཏུ་མཛད་པ་དང་གོ་བསྟུན་ནས། སློབ་དཔོན་ཀླུ་ཡི་བྱང་ཆུབ་ཀྱིས། བསྐྱེད་པའི་རིམ་པའི་ཁོངས་སུ་བསྡུས། རིམ་པ་རྣམ་པ་དྲུག་ཏུ་མཛད་པ། མི་ཕམ་འཕགས་པས་སྦྱིན་སོགས་ལ། །དབྱེ་བ་སུམ་ཅུ་དྲུག་བདག་ཉིད། །ཇི་སྐད་གསུངས་པ་དེ་བཞིན་འདིར། །རིམ་རྣམས་གསལ་བར་འདིར་བརྗོད་བྱ། །ཞེས་ཕར་ཕྱིན་སུམ་ཅུ་སོ་དྲུག ཚུར་བསྡུ་ན་རིམ་པ་གཅིག་ལའང་དྲུག་ཀ་ཚང་བར་འོང་བས། བསྐྱེད་པའི་རིམ་པ་ལྟ་བུ་ཞིག་བསྒོམས་ན་ཡང༌། བསྐྱེད་པའི་རིམ་པའི་བསྐྱེད་རིམ་དངོས། བསྐྱེད་པའི་རིམ་པའི་རྡོ་རྗེའི་བཟླས་པ།

བསྐྱེད་པའི་རིམ་པའི་སེམས་ལ་དམིགས་པ། བསྐྱེད་པའི་རིམ་པའི་སྒྱུ་མ་ལྟ་བུ། བསྐྱེད་པའི་རིམ་པའི་འོད་གསལ་བ། བསྐྱེད་པའི་རིམ་པའི་ཟུང་དུ་འཇུག །དེ་དང་འདྲ་སྟེ་རིམ་པ་རེ་རེ་ལ་དྲུག་ཀ་རྩིར་བཏུབ་པ་ཡིན་པས། རིམ་པ་གཅིག་ལ་ཡང་དྲུག་ཀ་ཚང༌། ཕར་ཕྱེ་བར་སོང་ན་རིམ་པ་སུམ་ཅུ་སོ་དྲུག་ལ་སོགས་པ་མཛད་པས་འདི་ཤིན་ཏུ་ཟབ་པས་འདི་ཐུགས་རྩིས་ཤིན་ཏུ་ཆེ་བར་གདའ་བས། དེ་ལྟར་དུ་འབད་ནས་ཉམས་སུ་ལེན་པ་དང་གནད་དུ་བསྣུན་པར་ཞུ་བ་ནི། ཐོན་ཆོས་ཀྱི་རྣམ་པར་བཞག་པ་སྟེ་རིམ་པ་དྲུག་པའོ།། །། 1$0000024

༧༧༠༽ ༄། །ཉམས་ལེན་ཐུགས་ཀྱི་ཉིང་ཁུ་གཏུམ་མོ་སྒོམ་རིམ་བདུན་པ། 1$0000035། ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། སྦྱོར་བ་དང༌། རྗེས་ཀྱི་བྱ་བ་ཐམས་ཅད་དགེ་སྦྱོར་དཀྱུས་མ་ཁོ་ན་བཞིན་དུ་བྱས་ནས། དངོས་གཞི་ལ། ལྟེ་འོག་སོར་བཞི་ལ་རྩ་བའི་ཁོང་པའི་ནང་དྲང་པོ་དེར། ཐིག་ལེ་ཟླ་བ་ཉ་གང་བ་ལྟ་བུ་ངང་ཙེ་རེ་བ་བྱ་མོའི་སྒོ་ང་ཙམ་པ་ཞིག་བསམ་པ་དེ་ལ་ཤེས་པ་མ་ཡེངས་པར་གཏད་ནས་བསྒོམ་པ་རིམ་པ་དང་པོའོ། །དེ་ནས་ཐིག་ལེ་ཟླ་བ་ལྟ་བུ་དེ་ཤགས་ཀྱིས་གྱེས་ནས། གཡས་ཀྱི་དེ་དཀར་པོ། གཡོན་གྱི་ཕྱོགས་དེ་དམར་པོར་སོང་བའི་དཀར་དམར་གཉིས་པོ་དེ་ལ་སེམས་མ་ཡེངས་པར་ཁབ་མིག་ཏུ་སྐུད་པ་འཛུད་པ་ལྟར་བསྒོམ་པ་རིམ་པ་གཉིས་པའོ། །དེ་ནས་གཉིས་པ་དཻེ་ཡང་དཀར་པོ་ལ་གཉིས། དམར་པོ་ལ་གཉིས། བཞིར་གྱེས་པ་དེ་ལ་སེམས་མ་ཡེངས་པར་གཏད་ནས་བསྒོམ་པ་རིམ་པ་གསུམ་པའོ། །བཞི་པོ་དེ་ཡང་དཀར་པོ་ལ་བཞི་དམར་པོ་ལ་བཞི་བརྒྱད་དུ་གྱེས་པ་དེ་ལ་སེམས་མ་ཡེངས་པར་གཏད་ནས་བསྒོམ་པ་རིམ་པ་བཞི་པའོ། །བརྒྱད་པོ་དེ་དམར་པོ་ལ་བརྒྱད་དཀར་པོ་ལ་བརྒྱད་བཅུ་དྲུག་ཏུ་གྱེས་པ་དེ་ལ་སེམས་མ་ཡེངས་པར་གཏད་ནས་བསྒོམ། དེ་ཡང་བཅུ་དྲུག་ཕྱེད་ཕྱེད་ཐིག་ལེ་ཅན། །ཞེས་པའི་དོན་ཡང་འདི་ཡིན་གསུངས། རིམ་པ་ལྔ་པའོ། །དེ་ཡང་ཐིག་ལེ་དཀར་དམར་གྱི་ཚོགས་དཔག་ཏུ་མེད་པ་རྩིས་ལས་འདས་པ་བསྒོམ་པ་རིམ་པ་དྲུག་པའོ། །ཐིག་ལེ་དཀར་དམར་གྱི་ཚོགས་དཔག་ཏུ་མེད་པ་རྩིས་ལས་འདས་པ་དེ་རྣམས་ཐམས་ཅད་ཀྱང་ནམ་མཁའ་ལ་སྤྲིན་དེངས་པ་བཞིན་དུ་སོང་ནས་དམིགས་པ་མེད་པ་ཕྱག་རྒྱ་ཆེན་པོའི་ངང་ལ་མཉམ་པར་འཇོག་པ་ཡིན། དེ་ལ་དམིགས་པ་བསྒོམས་པའི་དུས་སུ་དམིགས་པ་མེད་པའི་ངང་ལ་འགྲོ་ཡང་མི་གཏོང་བར། ཆེད་དུ་ཚུར་དམིགས་ཀྱིན་དམིགས་ཀྱིན་བསྒོམ་པ་གལ་ཆེ་བ་ཡིན་པས་དམིགས་མེད་ལ་མི་བཏང༌། དམིགས་མེད་སྒོམ་པའི་དུས་སུ་དམིགས་པ་མི་བསྒོམས་པར་དམིགས་མེད་འབའ་ཞིག་གི་ངང་ལ་མཉམ་པར་བཞག་པ་གལ་ཆེ་བ་ཡིན།

དེ་ལྟར་བསྒོམས་པས་དཀར་དམར་གྱི་སྟོབས་འཕེལ་ནས་ཐབས་ལམ་གྱི་ཡོན་ཏན་བསམ་གྱིས་མི་ཁྱབ་པ་བྱུང་ནས་ཡོན་ཏན་ཐམས་ཅད་བསྐྱེད་པ་ཡིན་པས་ནན་ཆགས་ཆེན་པོས་ཉམས་སུ་ལེན་པར་གནད་དུ་བསྣུན་པར་ཞུ་གསུངས། རིམ་པ་བདུན་པའོ། །རྗེ་ཡི་ཐུགས་ཀྱི་ཉིང་ཁུ་རྣམས། །འདུས་པའི་ཚོགས་ལ་གནང་བ་འདི། །ཡི་གེར་བྲི་བར་མི་འོས་ཀྱང༌། །རྨོངས་པར་གྱུར་པ་བདག་ཉིད་ཀྱི། །དྲན་པ་གསོ་ཕྱིར་བྲིས་པ་ལ། །འགལ་འཁྲུལ་ནོངས་པ་ཅི་མཆིས་པ། །བླ་མ་མཁའ་འགྲོས་བཟོད་པར་གསོལ། །དགེ་བས་སངས་རྒྱས་ཐོབ་པར་ཤོག །ཉམས་ལེན་ཐུགས་ཀྱི་ཉིང་ཁུ་ཞེས་བྱ་བ་རྫོགས་སོ།། །། ༧༧༡༽ ༄། །ཕྱག་རྒྱ་ཆེན་པོ་ལྷན་གཅིག་སྐྱེས་སྦྱོར་གྱི་ངོ་སྤྲོད་མ་རིག་མུན་སེལ་ཡེ་ཤེས་སྣང་བའི་རྒྱན།། སྐྱེས་མེད་རྣམ་དག་ཆོས་དབྱིངས་ནམ་མཁའ་ལ། །འགགས་མེད་ཐུགས་རྗེའི་འོད་སྟོང་རྒྱས་པ་ཡིས། །འགྲོ་བའི་མ་རིག་མུན་པར་སེལ་མཛད་པའི། །བླ་མ་དམ་པ་རྣམས་ལ་ཕྱག་འཚལ་ལོ། །གཉུག་མ་ལྷན་ཅིག་སྐྱེས་པའི་ཡེ་ཤེས་ཀྱིས། །གནས་ལུགས་ཇི་བཞིན་གསལ་བ་ངོ་སྤྲད་པ། །མདོ་རྒྱུད་དུ་ལྡན་བླ་མའི་གསུང་བཞིན་དུ། །གཞན་ལ་ཕན་པའི་བསམ་པས་བྲི་བར་བྱ། །ཕྱག་རྒྱ་ཆེན་པོ་ལྷན་གཅིག་སྐྱེས་སྦྱོར་གྱི་མན་ངག་གིས། སེམས་ཉིད་ཆོས་སྐུར་ངོ་སྤྲོད་པ་ལ་གསུམ་སྟེ། སྔོན་འགྲོ་སྦྱོར་བ་བཞི་ལྡན། དངོས་གཞི་ངོ་སྤྲོད་རྣམ་གཉིས། རྗེས་སུ་ཉམས་མྱོང་སྐྱོང་ལུགས་སོ། །སྔོན་འགྲོ་ལ་བཞིའི་དང་པོ་ནི། ལས་རྒྱུ་འབྲས། འཆི་བ་མི་རྟག་པར་སྒོམ་ཞིང་སྐྱོ་ཤས་དྲག་པོ་སྐྱེད་དེ། སྔར་སྐྱེས་པར་ཐམས་ཅད་ཀྱང་ཤི། ད་སྐྱེ་བ་རྣམས་ཀྱང་འཆི། ད་ལྟ་ཡོད་པ་རྣམས་ཀྱང་འཆི། ང་ཡང་དེ་རིང་འཆི་འམ་ནང་པར་འཆི། ཐམས་ཅད་སྐྱུར་ནས་འགྲོ་བ་ཡིན། ཅིས་ཀྱང་ཅི་བྱེད་བསམ་པའི་བློ་སྣ་ཐུང་ཧྲིལ་བཏང་ནས། སེམས་ཅན་སྡུག་བསྔལ་བ་རྣམས་ཀྱང་རང་སེམས་ཆོས་སྐུ་རང་ངོ་རང་གིས་མ་ཤེས་པར་ངར་མེད་ལ་ངར་བཟུང༌། བདག་མེད་ལ་བདག་ཏུ་བཟུང༌།

སྙིང་རེ་རྗེ་སྙམ་དུ་བསྒོམ་མོ། གཉིས་པར་བྱིན་རླབས་མྱུར་དུ་འཇུག་པར་བྱེད་པ་བླ་མའི་རྣལ་འབྱོར་ནི། ཉམས་དང་རྟོགས་པ་ཐམས་ཅད་ཀྱི་རྩ་བ་ནི་བླ་མའི་བྱིན་རླབས་དང༌། རང་གི་མོས་གུས་ལས་འབྱུང་སྟེ། བརྟག་གཉིས་ལས། གཞན་གྱིས་བརྗོད་མིན་ལྷན་གཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་པ་དང༌། དམ་ཚིག་བཀོད་པ་ལས་ཀྱང༌། མཚན་དང་དཔེ་བྱད་ལྡན་པའི་ལྷ། །བསྐལ་པ་འབུམ་དུ་བསྒོམ་པ་ཡིས། །བླ་མ་སྐད་ཅིག་དྲན་པའི་འབུམ་ཆར་མིན། །བསྙེན་སྒྲུབ་བཟླས་པ་ས་ཡ་བས། །བླ་མའི་གསོལ་འདེབས་ལན་གཅིག་དགའ། །ཞེས་གསུངས་པས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་བླ་མ་སྐུ་བཞིའི་བདག་ཉིད་ལ་གསོལ་བ་གདབ་སྙམ་དུ་བསམ་ལ། རང་ལུས་ཡི་དམ་ལྷར་གསལ་ཙམ་པའི་སྤྱི་བོར། རིན་པོ་ཆེའི་ཁྲི་དང་པདྨ་ཉི་ཟླའི་སྟེང་དུ་རང་གི་རྩ་བའི་བླ་མ་དེ་ཉིད། སངས་རྒྱས་རྡོ་རྗེ་འཆང་གི་རྣམ་པར་སྐུ་མཚན་དང་དཔེ་བྱད་དུ་འབར་བ། ཞལ་མཛུམ་བག་དང་ལྡན་པ། ཐུགས་ཏིང་ངེ་འཛིན་དུ་མ་ལ་མཉམ་པར་བཞག་པར། རང་ལ་དགྱེས་བཞིན་པར་དེ་བསྒོམ་ནས། བླ་མ་བརྒྱུད་པར་དང་བཅས་པ་ཐམས་ཅད་མཚོ་ལ་ཁ་ཆར་འབབ་པ་བཞིན་ཐུགས་ཀར་བསྟིམ་ནས་བླ་མ་ཀུན་འདུས་སུ་བསྒོམ། ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ཡི་དམ་ཐམས་ཅད་ཀྱང་བསྟིམས་ནས། སངས་རྒྱས་འདུས་སྐུ་རུ་བསྒོམ་ནས། མཆོད་པ་རྣམས་ཀྱིས་མཆོད་དེ། ལུས་ལོངས་སྤྱོད་ལྟོས་མེད་ཕུལ་ཞིང་སྙིང་ཁོང་རུས་པའི་གཏིང་ནས་མོས་པ་དང་གུས་པ་དུང་དུང་པས། ངག་ཏུ། བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། །བདག་འཛིན་བློས་ཐོངས་པར་བྱིན་གྱིས་བརླབ་ཏུ་གསོལ། །དགོས་མེད་རྒྱུད་ལ་སྐྱེ་བར་བྱིན་གྱི་བརླབ་ཏུ་གསོལ། རང་སེམས་སྐྱེ་མེད་གཅིག་ཆར་དུ་རྟོག་པར་བྱིན་གྱི་བརླབ་ཏུ་གསོལ། འཁྲུལ་པར་རང་ས་དག་པར་བྱིན་གྱི་བརླབ་ཏུ་གསོལ།

སྣང་སྲིད་ཆོས་སྐུ་འཆར་བར་བྱིན་གྱིས་བརླབ་ཏུ་གསོལ། །ཞེས་གསོལ་བ་འདེབས་ཤིང་དམིགས་པས་བླ་མ་སངས་རྒྱས་འདུས་སྐུའི་སྐུ། དཔྲལ་བ། མགྲིན་པར། ཐུགས་ཀ་ལ་སོགས་པ་ནས་ཡེ་ཤེས་ཀྱི་བདུད་རྩིའི་རྒྱུན་རང་གི་ཚངས་བུག་ནས་མར་བབས་པས། ཚེ་འཁོར་བ་ཐོག་མ་མེད་པ་ནས་ཀྱི་ལས་ངན་སྡིག་སྒྲིབ་དམ་ཚིག་ཉམས་ཆགས་ཐམས་ཅད་དག་ཅིང༌། ལུས་ཚེ་ཟག་1$0000035པ་མེད་པའི་ཡེ་ཤེས་ཀྱི་བདུད་རྩིས་གང་བས་ལུས་སེམས་བདེ་ཕྲིལ་བྱུང་བར་བསམ་ཞིང་ཐུན་བཞིར་གསོལ་བ་གདབ། ཐུན་མཚམས་ཀྱི་སྤྱོད་ལམ་རྣམ་བཞི་ཡང།1$0000015 1$0000035 །ང་དེ་རིང་ཤི་འམ་ནང་པར་ཤི་ཅིས་ཀྱང་ཅི་བྱེད། བླ་མ་མཁྱེན་སྙམ་པའི་མོས་གུས་དུང་དུང་དྲན་པ་ཙམ་གྱིས་མཆི་མ་གཡོ་བཞིན་པར་བྱ། སྐབས་སུ་བླ་མ་རང་ལ་ཐིམ་པས་བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་འདྲེས་པར་བསམ་ཞིང་མཉམ་པར་བཞག་ལ་དགེ་བ་བསྔོའོ།། ༈ །།གསུམ་པ་ཡི་གེ་བརྒྱ་པའི་བསྒོམ་བཟླས་ནི། རང་ཐལ་མལ་པའི་སྤྱི་བོར་པད་ཟླའི་སྟེང་དུ་ཧཱུཾ་ལས་རྡོ་རྗེ་སེམས་དཔའ་སྐུ་མདོག་དཀར་པོ། ཞལ་གཅིག་ཕྱག་གཉིས་པ་གཡས་རྡོ་རྗེ་ཐུགས་ཀར་འཛིན་ཅིང་གཡོན་དྲིལ་བུ་དཀུར་བརྟེན་པ། ཞབས་གཡས་བརྐྱང་གཡོན་བསྐུམ་པར་རིན་པོ་ཆེའི་རྒྱན་གྱིས་བརྒྱན་པ་གཅིག་བསྒོམ་ལ། དེའི་ཐུགས་ཀར་ཟླ་བའི་སྟེང་དུ་ཧཱུཾ་ལ་ཡི་གེ་བརྒྱ་པ་གཡས་བསྐོར་དུ་བསྐོར་བ་ལས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩིའི་རྒྱུན་བབས་ཏེ་རྡོ་རྗེ་སེམས་དཔའི་སྤྱི་བོར་ཐིམ་པས། རྡོ་རྗེ་སེམས་པའི་སྐུ་ལུས་ཐམས་ཅད་དང་ཁྱད་པར་དུ་ཐུགས་ཀའི་ཧཱུཾ་ལས་བདུད་རྩིའི་རྒྱུན་བྱུང་ཞིང༌། ཞབས་གཡས་པའི་མཐེ་བོང་ནས་རང་གི་ཚངས་བུག་ན་མར་བབས་པས། ལུས་ངག་ཡིད་གསུམ་གྱི་སྡིག་སྒྲིབ་དམ་ཚིག་ཉམས་ཆགས་ཐམས་ཅད་ཁ་དོག་ནག་པོའི་རྣམ་པར་ཕྱིར་བུད་ཅིང༌།

ཤུལ་ཚོ་ཟག་པ་མེད་པའི་བདུད་རྩིས་གང་བར་བསམ་ལ་ངག་ཏུ་ཡི་གེ་བརྒྱ་པ་ནུས་ཚད་བགྲང༌། འཕྲོ་བཅད་ཙ་ན་མཆོད་པ་རྣམས་ཀྱིས་མཆོད་ནས། རྡོ་རྗེ་སེམས་དཔའ་རང་ཉིད་ལ་ཐིམ་པས། རྡོ་རྗེ་སེམས་དཔའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་འདྲེས་པར་བསམ་ཞིང་མཉམ་པར་བཞག་ལ་རྗེས་བསྔོ་བ་བྱའོ།། ༈ །།བཞི་པ་མཎྜལ་ལ་གཉིས། བསྒྲུབ་པའི་མཎྜལ་དང་འབུལ་བའི་མཎྜལ་ལོ། །དང་པོ་ནི་མཎྜལ་ལེགས་པར་ཕྱིས་ལ། རྒྱུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་དང་ལྡན་པར་བསམ་ལ། དེའི་དབུས་དང་ཕྱོགས་བཞིར་སེངྒེ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི། ཉི་ཟླ་པདྨའི་གདན་དང་བཅས་པའི་དབུས་སུ་རྩ་བའི་བླ་མ། ཤར་དུ་ཡི་དམ། ལྷོར་སངས་རྒྱས་དཀོན་མཆོག །ནུབ་ཏུ་ཆོས། བྱང་དུ་དགེ་འདུན་དཀོན་མཆོག་བསྒོམ། དེ་རྣམས་ལས་འོད་ཟེར་འཕྲོས་པས། བླ་མ་ལ་རྩ་བ་དང་བརྒྱུད་པར་བཅས་པའི་བླ་མ་ཐམས་ཅད་བསྟིམ། ཡི་དམ་ལ་ཡི་དམ་གྱི་ལྷ་ཚོགས། སངས་རྒྱས་ལ་ཕྱོགས་བཅུའི་སངས་རྒྱས། ཆོས་ལ་དམ་པའི་ཆོས་དཔག་ཏུ་མེད་པར། དགེ་འདུན་ལ་ཉན་རང་བྱང་ཆུབ་སེམས་དཔའ་ལ་སོགས་པ་འཕགས་པའི་དགེ་འདུན་དཔག་ཏུ་མེད་པ་སྟིམ་ལ། གཉིས་པ་འབུལ་བའི་མཎྜལ་ནི། རྒྱུ་རིན་པོ་ཆེ་གསེར་གྱི་ས་གཞི་ལས་གྲུབ་པ་ཡངས་ཤིང་རྒྱ་ཆེ་བའི་དབུས་སུ་ཚོམ་བུ་གཅིག་བཞག་ལ་དབུས་ཀྱི་རི་བོ་མཆོག་རབ། ཤར་དུ་གཅིག་བཀོད་ཤར་ལུས་འཕགས་པོ། ལྷོར་གཅིག་བཀོད་ལྷོ་འཛམ་བུ་གླིང༌། ནུབ་ཏུ་གཅིག་བཀོད་ནུབ་བ་ལང་སྤྱོད། བྱང་དུ་གཅིག་བཀོད་བྱང་སྒྲ་མི་སྙན། དབུས་དང་ཤར་གྱི་བར་གཅིག་བཀོད་ཉི་མ། དབུས་དང་ནུབ་ཀྱི་བར་གཅིག་བཀོད་ཟླ་བ། དབུས་སུ་ལྷ་དང་མི་ཡི་ལོངས་སྤྱོད་དཔལ་འབྱོར་ཕུན་སུམ་ཚོགས་པར་སྟོང་གསུམ་རིན་པོ་ཆེ་སྣ་ཚོགས་ཀྱིས་བྱུར་བུར་གང་བ་དང༌། བདག་གི་ལུས་ལོངས་སྤྱོད་དུས་གསུམ་བསགས་པའི་དགེ་བ་རྣམས་ལྟོས་པ་མེད་པར་འབུལ་ཞིང༌། བླ་མ་དམ་པ་བདག་གི་ལུས་ལོངས་སྤྱོད་དགེ་བའི་རྩ་བ་ཐམས་ཅད་འབུལ་ལོ། །ཡོངས་སུ་བཞེས་སུ་གསོལ་ལོ། །བདག་ལ་རྟོགས་པ་མཆོག་ཏུ་གྱུར་བ་སྐྱེ་བར་མཛད་དུ་གསོལ།

ཉམས་མྱོང་རྒྱུན་ཆད་མེད་པར་འཆར་བར་བྱིན་གྱིས་བརླབ་ཏུ་གསོལ། དེ་བཞིན་དུ། ཡི་དམ་གྱི་ལྷ་ཚོགས་བདག་གི་ལུས་ལོངས་སྤྱོད་དགེ་བའི་རྩ་བ་ཐམས་ཅད་འབུལ་ལོ། །ཡོངས་སུ་བཞེས་སུ་གསོལ་ལོ། །བདག་ལ་རྟོགས་པ་མཆོག་ཏུ་གྱུར་བ་སྐྱེ་བར་མཛད་དུ་གསོལ། ཉམས་མྱོང་རྒྱུན་ཆད་མེད་པར་འཆར་བར་བྱིན་གྱིས་བརླབ་ཏུ་གསོལ། ཇོ་བོ་དཀོན་མཆོག་གསུམ་པོ་བདག་གི་ལུས་ལོངས་སྤྱོད་དགེ་བའི་རྩ་བ་ཐམས་ཅད་འབུལ་ལོ། །ཡོངས་སུ་བཞེས་སུ་གསོལ་ལོ། །བདག་ལ་རྟོགས་པ་མཆོག་ཏུ་གྱུར་བ་སྐྱེ་བར་མཛད་དུ་གསོལ། ཉམས་མྱོང་རྒྱུན་ཆད་མེད་པར་འཆར་བར་བྱིན་གྱིས་བརླབ་ཏུ་གསོལ། ཞེས་པ་ལ་སོགས་པས་གསོལ་བ་གདབ། དེ་ལྟར་སྔོན་འགྲོ་ལ་ཡུན་རིང་དུ་བྱས་ནས་བསྒོམ་མོ།། ༈ །།གཉིས་པ་དངོས་གཞི་ལ་གཉིས་ཏེ། སེམས་ཉིད་གཉུག་མའི་ངོ་སྤྲོད་དང༌། སྣང་ཐོག་ཏུ་ངོ་སྤྲོད་པའོ། །དང་པོ་ལ་གཉིས་ཏེ། ཞི་གནས་དང་ལྷག་མཐོང་ངོ༌། །ཞི་གནས་ལ་དང་པོ་རྟེན་ཅན་ནི། ལུས་གནད་འཁྲུལ་འཁོར་ལེགས་པར་བྱས་ནས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་དུ་བསམ་ནས་ལུས་ཡི་དམ་གྱི་ལྷར་གསལ་བའི་སྤྱི་བོར་བླ་མ་བསྒོམ་ལ་མོས་གུས་དུང་དུང་པ་བྱས་ལ། འདས་མ་འོངས་ད་ལྟར་གྱི་རྟོག་པ་ཅི་ཡང་ཡིད་ལ་མི་བྱེད་པར། རང་གི་མདུན་དུ་ཤིང་བུ་རྡེའུ་ལ་སོགས་པའི་མཚན་མ་གཅིག་ལ་ལྟ་སྟངས་ལ་ཤེས་པ་གཏད་ལ། དེ་ལས་གཞན་དུ་སྐད་ཅིག་ཀྱང་མ་ཡེངས་པར་བཞག བསྒོམ་དང་བཟང་འགྱས་བྱ་བ། གནས་རྡོ་ལ་ཤིག་བཤིག་ལ། ཅུང་ཟད་རེ་ངལ་བསོ། ཡང་སྔར་བཞིན་དུ་བསྒོམ། དེ་ལྟར་ཐུན་ཆུང་ལ་གྲངས་མང་དུ་བྱས་ཤིང་ཐུན་བཞི་རུ་བསྒོམ། ཐུན་བར་ཐམས་ཅད་ལ་ཡང་གཉིས་འཛིན་འཁྲུལ་བ་ལ་མ་ཡེངས་པར་ཡིད་ལ་མི་བྱེད་པའི་དྲན་པ་ཏུ་རེ་བ་བྱ། མིག་ཀྱང་སྣ་རྩེའི་ཐད་སོ་ལ་ལྟ་བ། འགྲོ་འདུག་ལ་སོགས་པའི་སྤྱོད་ལམ་ཐམས་ཅད་ཀྱང་གོ་ལེ་བྱས་ཏེ། ཏིལླི་པས། ལྟ་ལྟངས་དང་ནི་སེམས་འཛིན་དུ་མ་ཡིས། །རིག་པ་ངང་ལ་མི་གནས་བར་དུ་བཙུན། །ཞེས་གསུངས།

རྟེན་མེད་ལ་གཉིས་ཏེ། དང་པོ་སྒྲིམས་པ་ནི། འཁྲུལ་འཁོར་ལྟ་སྟངས་སྔར་དང་འདྲ་བ་ལས། ཤེས་པ་ཅུང་ཞིག་སྒྲིམས་ནས་སྣ་རྩེའི་ཐད་སོའི་ནམ་མཁའ་ལ་བལྟས་ལ་སྐད་ཅིག་ཀྱང་མ་ཡེངས་པར་རྩེ་གཅིག་ཏུ་བཞག །དམིགས་པ་དང་མཚན་མ་ཅན་གྱི་སྒོམ་རྒྱུ་ནི་གཅིག་ཀྱང་མེད་ལ། ཡེངས་སུ་ནི་སྐད་ཅིག་ཀྱང་མེད་པར་བྱ་སྟེ། ཡིད་ལ་མི་བྱེད་ཕྱག་རྒྱ་ཆེན་པོ་ལ། །བསྒོམ་རྒྱུ་རྡུལ་ཙམ་མེད་པས་མི་བསྒོམ་སྟེ། །བསྒོམ་མེད་དོན་དང་འབྲལ་མེད་བསྒོམ་པའི་མཆོག །ཅེས་གསུངས་པས། ཐུན་ཆུང་ངུ་ཆུང་ངུ་བྱས་ཡིད་ལ་བསྒོམ། ཐུན་བར་གྱི་སྤྱོད་ལམ་ཐམས་ཅད་ཀྱང་སྔར་བཞིན་དྲན་པ་ཏུ་རེ་བྱ་བ་དེ་ལ། ལས་དང་པོ་རྣམ་རྟོག་མང་དུ་འཕྲོ་བ་འདྲ་ཞིག་འོང་བ་དེ་སེམས་ཅུང་ཞིག་གནས་པའི་རྟགས་ཡིན། གནས་པ་མེད་པའི་གོང་དུ་རྣམ་རྟོག་སྐྱེས་ཚད་ངོས་མ་ཟིན་པར་རྒྱ་ཡན་དུ་ཤོར་བ་ཡིན། ཅིས་ཀྱང་རྣམ་རྟོག་སྣ་ཚོགས་སུ་འཕྲོ་ན་རྟོག་པ་གང་འགྱུས་པར་དེ་ངོས་ཟིན་པར་བྱས་ནས། སེམས་མ་ཡེངས་པར་གཅིག་འགྱུས་གཉིས་འགྱུས་ངོས་བཟུང་ལ་རྒྱ་ཡན་དུ་ཡེ་མ་ཤོར་བ་འགྱུར་ཚད་ངོས་བཟུང་ནས། ཡང་ཅུང་ཟད་རེ་ངལ་བསོ་ཞིང༌། ཡང་དེ་ལྟར་བསྒོམས་པས་རྟོག་པ་ཉིད་སེམས་འཛིན་གྱི་རྟེན་དུ་མ་སོང་ནས་རྟོག་མེད་དུ་ལྷན་ནེར་གནས་པའོ། །གཉིས་པ་གློད་པ་ནི། འཁྲུལ་འཁོར་ལྟ་ལྟངས་སྔར་དང་འདྲ། ལུས་སེམས་ལྷོད་དེས་གློད་ནས་ཤེས་པར་རང་ལུགས་སུ་ཅི་ཡང་ཡིད་ལ་མི་བྱེད་པའི་ངང་ལ་ལྷོད་དེ་ཤིག་གེ་བཞག །དེའི་ངང་ནས་མ་ཡེངས་པའི་དྲན་པ་ཡུད་དེ་བྱས་པས་ཤེས་པ་གསལ་ལེ་སིང་ངེ་བའི་ཉམས་སྐྱེ་སྟེ། སེམས་ཉིད་སྤྲོས་བྲལ་ནམ་མཁའི་ངང༌། །རྒྱ་མཚོ་ཤེལ་དང་མེ་ཏོག་བཞིན། །སང་ངེ་རྗེན་ནེ་སོལ་ལེ་བ། །དྲན་དུ་མེད་ཅིང་ཡེངས་སུ་མེད། །ཅི་རིགས་ཙམ་དུ་གོམས་པར་གྱིས། །ཅེས་གསུངས་པས། ཉམས་ལྟ་ཞིང་གནས་པ་མ་སྐྱེས་ཀྱི་བར་དུ་བསྒོམ། གཉིས་པར་ལྷག་མཐོང་ནི། ལུས་གནད་འཁྲུལ་འཁོར་སྔར་དང་འདྲ་བ་ལས་ལྟ་སྟངས་བར་སྣང་གི་ནམ་མཁའ་ལ་བལྟ་ལ།

ཤེས་པར་ཅུང་ཟད་ངར་བསྐྱེད་ལ་སེམས་རང་ལུགས་སུ་ལྷོད་དེ་ཤིག་གེ་བཞག་པས། སེམས་གསལ་ལྷན་ནེ་གནས་པའི་ངོ་བོ་ལ་ཅེ་རེ་ལྟོས་ལ་སེམས་ཀྱི་ངོ་བོ་དེ་ཅི་འདྲ་ཞིག་འདུག་རང་ལ་རང་གིས་ལེགས་པར་ལྟོས། ཡང་དེ་ལྟར་བསྒོམ་ཞིང་ལེགས་པར་ཐག་ཆོད་པར་བྱས་པས། སེམས་གསལ་ལ་ངོས་བཟུང་མེད་པའི་ཤེས་པ་སིང་ངེ་ཡེར་རེ་བ་རྗེན་ལྷང་ངེ་བ་ཞིག་ཡོང༌། དེ་མ་བྱུང་གི་བར་དུ་བླ་མ་ལ་གསོལ་བ་གདབ་ཅིང་ཡང་ནས་ཡང་དུ་བསྒོམ་པས་རྣམ་པར་རྟོག་པར་རང་སར་ཞི་ནས། སེམས་རང་ལུགས་སུ་ལྷོད་དེ་རྩེ་གཅིག་ཏུ་གནས་པ་དེ་ཞི་གནས་ཡིན། དེའི་ངང་ནས་སེམས་ཀྱི་ངོ་བོ་དེ་འདྲ་བ་ཞིག་འདུག་བྱ་བའི་སྨྲ་བསམ་བརྗོད་མེད་ལ། མེད་བཞིན་དུ་གསལ་ལ་མ་འགགས་པའི་ཤེས་པ་སིང་ངེ་ཡེ་རེ་བ་རྗེན་ལྷང་ངེ་བ་མ་མཐོང་བའི་མཐོང་རྒྱུ། མ་མྱོང་བའི་མྱོང་རྒྱུ། རང་ལ་ཡིད་ཆེས་རྒྱུའམ། ཐག་ཆོད་རྒྱུ་ཞིག་ནི་ཡོད་ལ་ངག་ཏུ་སྨྲ་མ་ཤེས་པ་དེ་ལྷག་མཐོང་ཡིན་ཏེ། བྲམ་ཟེ་ཆེན་པོའི་ཞལ་ནས། བླ་མའི་ལུང་ལ་སྒྲིམས་ཏེ་གུས་འབད་ན། །ལྷན་གཅིག་སྐྱེས་པར་འབྱུང་བར་ཐེ་ཚོམ་མེད། །ཁ་དོག་ཡོན་ཏན་ཡི་གེ་དཔེ་བྲལ་བས། །སྨྲ་རུ་མ་ཏུབ་བདག་གིས་གྱི་ན་མཚོན། །གཞོན་ནུ་མ་ཡི་བདེ་བ་སྙིང་ལ་བཞིན། །དབང་ཕྱུག་དམ་པ་དེ་ནི་སུ་ལ་སྨྲ་ནུས་སམ། །ཞེས་གསུངས། སེམས་ཉིད་སྐྱེ་འགགས་གནས་གསུམ་གྱི་མཐའ་དང་བྲལ་བའི་སིང་ངེ་ཡེ་རེ་བ་དེ་ཀ་ལ། ཕྱག་རྒྱ་ཆེན་པོ་ཞེས་ཀྱང་ཟེར་ཆོས་ཀྱི་སྐུ་ཞེས་ཀྱང་ཟེར་ཏེ། རབ་ཏུ་མི་གནས་པ་དེ་ཁོ་ན་ཉིད་ཀྱི་རྒྱུད་ལས། འདི་ནི་ཕྱག་རྒྱ་ཆེན་པོ་སྟེ། །འདི་ནི་དྲི་མས་མ་གོས་པ། །འདི་ལ་དགག་དང་སྒྲུབ་པ་མེད། །ལམ་དང་གཉེན་པོས་རྙེད་མ་ཡིན། །འདི་ནི་སངས་རྒྱས་ཀུན་གྱི་སྐུ། །འདི་ནི་ཡོན་ཏན་ཀུན་གྱི་གཞི། །འདི་ནི་ལྷུན་གྱིས་གྲུབ་པ་སྟེ། །ཅེས་གསུངས། སེམས་ཉིད་རིག་སྟོང་རྗེན་པ་འདི་ཀ་ངེས་པ་དོན་གྱི་དཀོན་མཆོག་གསུམ་དང༌། སྔགས་དང་དཀྱིལ་འཁོར་ལ་སོགས་པའང་ཡིན་པས།

གཉིས་མེད་རྣམ་རྒྱལ་ལས། དཀོན་མཆོག་གསུམ་གྱི་དཔལ་ལྡན་པ། །རང་རིག་ཡེ་ཤེས་གཅིག་ལ་རྫོགས། །རྒྱུན་དུ་བདེ་བ་སྟེར་བྱེད་པའི། །བྱང་ཆུབ་ཚུལ་འདི་བསྟན་པའོ། །ཞེས་དང༌། བརྟག་གཉིས་ལས། འདི་ནི་སྔགས་བཟླས་འདི་དཀའ་ཐུབ་དང་འདི་སྦྱིན་སྲེག །འདི་ནི་དཀྱིལ་འཁོར་པ་དང་དཀྱིལ་འཁོར་ཆོག་ནི་འདི། །མདོར་བསྡུས་ན་ནི་སེམས་སུ་འདུས་པའི་གཟུགས་ཅན་ནོ། །ཅེས་གསུངས། ད་ལྟར་གྱི་ཤེས་པ་སྐད་ཅིག་མའི་ཐོག་ན་སྐུ་གསུམ་ཡང་ཚང་སྟེ། གཤིས་ཅིར་ཡང་མ་གྲུབ་པ་ཆོས་སྐུ། གདངས་ཅིར་ཡང་མ་འགགས་པ་ལོངས་སྐུ། དེ་གཉིས་གཉིས་སུ་མེད་ཅིང་གང་དུ་ཡང་མི་གནས་པ་སྤྲུལ་སྐུ་སྟེ། གཉིས་མེད་རྣམ་རྒྱལ་ལས། སྐྱེ་བ་མེད་པ་ཆོས་སྐུ་སྟེ། །འགག་པ་མེད་པ་ལོངས་སྤྱོད་རྫོགས། །གང་དུའང་མི་གནས་སྤྲུལ་པའི་སྐུ། །དབྱེར་མེད་ཚུལ་འདི་བསྟན་པའོ། །ཅེས་གསུངས། རང་གི་སེམས་ཉིད་གཉུག་མ་ལྷན་གཅིག་སྐྱེས་པའི་ཡེ་ཤེས་རང་རིག་རང་གསལ་འདི་ཉིད། སྟོང་ཉིད་སྙིང་རྗེ་དབྱེར་མེད། བདེན་གཉིས་དབྱེར་མེད། ཐབས་ཤེས་དབྱེར་མེད། བསྐྱེད་རྫོགས་དབྱེར་མེད་ཀྱང་ཡིན་ཏེ། གཤིས་ཅིར་ཡང་མ་གྲུབ་པ་ཤེས་རབ་སྟོང་པ། གདངས་ཅིར་ཡང་མ་འགག་པ་ཐབས་སྙིང་རྗེ། དེ་གཉིས་གཉིས་སུ་མེད་པའི་སྟོང་ཉིད་སྙིང་རྗེ་དབྱེར་མེད་པ་དེ། གཉིས་མེད་རྣམ་རྒྱལ་ལས། སངས་རྒྱས་ཀུན་གྱི་དགོངས་པའི་དོན། །སྟོང་ཉིད་སྙིང་རྗེ་དབྱེར་མེད་པ། །རྒྱུ་བ་སེམས་ཀྱི་ངོ་བོ་གཅིག །ཅེས་གསུངས། སེམས་ཉིད་རང་ལུགས་སུ་ལྷོད་ནས་གསལ་སྟོང་རིག་སྟོང་གི་ངང་ནས་མ་ཡེངས་པ་ལས་ལོགས་ཤིག་ནས་གཞན་སྒོམ་རྒྱུ་མེད་དེ། ལྷན་གཅིག་སྐྱེས་པ་བསམ་གྱིས་མི་ཁྱབ་པའི་རྒྱུད་ལས། ལྷན་གཅིག་སྐྱེས་པ་སྤྲོས་བྲལ་ཕྱིར། །བསྒོམ་པར་བྱ་བ་མ་ཡིན་ཏེ། །རང་བཞིན་ཚིག་པ་མེད་པའི་རྒྱུན། །རྒྱུན་ཆད་པར་ནི་མི་བྱའོ། །ཞེས་གསུངས་པས། སྤྱོད་ལམ་རྣམ་བཞི་མ་ཡེངས་པའི་དྲན་པ་ཡུད་དེ་བའི་ངང་ལས་དྲན་རྟོག་གང་བྱུང་ངོས་ཟིན་པར་བྱས་པས།

མཚོ་ནང་དུ་ཁ་ཆར་བབས་པ་བཞིན་ལྷན་ལྷན་འགྲོ། དེ་ལྟར་ཡུན་རིང་དུ་སྐྱོང་པས་མ་བཞག་རང་གནས་ཀྱི་ཉམས་བྱ་བ་སྤྱོད་ལམ་རྣམ་བཞིར་ཡང་གསལ་སྟོང་རིག་པ་རྗེན་ཆེར་ཆེར་བ་འོང་སྟེ། མ་ཡེངས་སེམས་ཀྱིས་རང་གིས་རང་ལ་བལྟ། །རང་གི་དེ་ཉིད་རང་གིས་རྟོགས་གྱུར་ན། །ཡེངས་པའི་སེམས་ཀྱང་ཕྱག་རྒྱ་ཆེན་པོ་ཤར། །མཚན་མ་རང་གྲོལ་བདེ་བ་ཆེན་པོའི་ངང༌། །ཅེས་གསུངས། གཉིས་པ་ངོ་སྤྲོད་པ་ལ་གཉིས་ཏེ། དང་པོ་རྣམ་རྟོག་ཆོས་སྐུར་ངོ་སྤྲོད་པ་ནི། འཁྲུལ་འཁོར་ལྟ་སྟངས་སྔར་བཞིན་བྱས་ནས་སེམས་རང་ལུགས་སུ་ལྷོད་དེ་གློད་ནས་བཞག་པས། སེམས་ཉིད་གསལ་ལ་རྟོག་པ་མེད་པའི་སིང་ངེ་ཡེ་རེ་གནས་པའི་ངོ་བོ་ལ་གཅེར་བལྟས་པའི་ངང་ལ་རྣམ་རྟོག་གང་འགྱུས་པ་དེའི་ངོ་བོ་ལ་གཅེར་བ་གཅིག་ལྟོས་ལ། གནས་འགྱུ་གཉིས་ལ་ཁྱད་པར་འདུག་གམ་མི་འདུག་ལེགས་པར་ལྟོས། ཡང་སྔར་བཞིན་བསྒོམ་ཞིང་ལེགས་པར་ཐག་བཅད་པས་རྟོག་པ་ལ་མ་འགགས་པ་དེ་རང༌། གསལ་སྟོང་དུ་རྗེན་རྗེན་འདུག །དཔེར་ན་ཆུ་ལ་རྦ་རླབས་རླབས་སུ་ཆིལ་ཡང༌། རླབས་དེ་ཀ་ཆུ། ཆུ་ལས་ཀྱང་རླབས་གཞན་མ་ཡིན། རླབས་ལས་ཀྱང་ཆུ་གཞན་མ་ཡིན་པ་བཞིན་དུ། གཉུག་མ་གསལ་སྟོང་གི་ངང་ནས་རྣམ་རྟོག་སྣ་ཚོགས་ཤར་ཡང་དེ་གཉིས་གཉིས་སུ་མེད་དེ། བརྟག་གཉིས་ལས། འདི་ཉིད་འཁོར་བ་ཞེས་བྱ་སྟེ། །འདི་ཉིད་མྱ་ངན་འདས་པ་ཉིད། །འཁོར་བ་སྤངས་ནས་གཞན་དུ་ནི། །མྱ་ངན་འདས་པ་རྟོགས་མི་འགྱུར། །ཞེས་གསུངས་པས། རྣམ་རྟོག་གང་བྱུང་བ་དེ་ཡི་ངོ་བོ་ལ་གཅེར་བལྟས་པས། རྣམ་རྟོག་དེ་ཀ་ངོས་བཟུང་མེད་པར་གར་གནས་ལ་རྟོག་མེད་གནས་ཙ་ན་སྙིང་རྩ་དགའ་ཡལ་ཡལ་འོང་ཏེ། རྟོག་པ་ངན་པ་གཅིག་ལོགས་སུ་ཡང་མ་དགོས། གཉེན་པོ་ཡེ་ཤེས་ལོགས་ནས་བཙལ་མ་དགོས་ཏེ། གང་དང་གང་གིས་འཆིང་བ་རྣམས། །འདི་ཉིད་ཤེས་ན་གྲོལ་འགྱུར་ཏེ། །ཁྱད་པར་ལམ་འདི་རྟོགས་པ་ན། །ཚེ་གཅིག་སངས་རྒྱས་གནས་སུ་འགྲོ། །ཞེས་གསུངས་པས། འདོད་ཆགས་ཀྱི་རྟོག་པ་ཐོལ་པ་ཞིག་སྐྱེས་ན་དེའི་རྗེས་སུ་མ་འབྲང་བར་ངོ་བོ་ལ་ཅིར་བལྟས་ནས་དེ་ལས་གཞན་དུ་མ་ཡེངས་པར་བཞག་པས།

འདོད་ཆགས་གཞི་མེད་རྩ་བྲལ་དུ་ཤར་ཙ་ན་འདོད་ཆགས་མ་སྤངས་པར་རང་སར་དག །རང་སར་གྲོལ་ཞེས་ཀྱང་ཟེར། དེ་ཀ་ལ་སོ་སོར་རྟོག་པའི་ཡེ་ཤེས་དང་རྒྱལ་བ་འོད་དཔག་མེད་ཅེས་ཀྱང་ཟེར། དེ་བཞིན་དུ་ཉོན་མོངས་པ་ལྔ་ཆར་ལ་རྗེས་སུ་མ་འབྲངས་པར་ངོ་བོ་ལ་བལྟ་ཡིན་གཞན་པས་རང་དག་རང་གྲོལ་གཞི་མེད་རྩ་བྲལ་དུ་ཤར་ན། དེ་ཀ་ལ་ཡེ་ཤེས་ལྔ་དང་རྒྱལ་བ་རིགས་ལྔ་ཡང་ཞེས་ཟེར། ཕྱག་རྒྱ་ཆེན་པོ་རབ་ཏུ་མི་གནས་པའི་རྒྱུད་ལས། གང་ཡང་རུང་བ་སྣང་ཆེན་པོ། །རྣམ་པར་སྣང་མཛད་ཉིད་ཡིན་ནོ། །སྙིང་པོ་མཆོག་ལས་མ་སྐྱོད་ཕྱིར། །མི་སྐྱོད་རྡོ་རྗེའང་འདི་ཉིད་དོ། །དགོས་འདོད་མཆོག་གིས་དབང་བྱས་ཤིང༌། །འབྲས་བུ་འབྱུང་བས་རིན་ཆེན་འབྱུང༌། །དོན་གཅིག་ལས་ནི་དཔག་མེད་པའི། །ཉམས་མྱོང་འོད་ཅན་འོད་དཔག་མེད། །དོན་ཡོད་ལྷན་གཅིག་སྐྱེས་པ་ནི། །རྟོག་པས་དོན་གྲུབ་དོན་ཡོད་གྲུབ། །འདི་ནི་ཀུན་གྱི་བདག་པོ་སྟེ། །ཞེས་གསུངས། དེ་བཞིན་རྣམ་རྟོག་གང་ཤར་གཅེར་ལྟ་ཡིན་བཞག་པས། རང་བཞིན་མེད་པར་རང་གྲོལ་དུ་འགྲོ་སྟེ། དེ་ཉིད་ལས། དུག་ལྔ་ལམ་འཁྱེར་ཞེས་ཀྱང་ཟེར་ཏེ། །དུག་ལ་སྔགས་ཀྱིས་ཐེབས་པ་བཞིན། །དུག་ལྔ་ལམ་འཁྱེར་གྱི་གདམས་ངག་ཡོད། །ཅེས་གསུངས། དེས་ན་སེམས་གཉུག་མའི་རྩལ་སྣང་སྣ་ཚོགས་སུ་ཤར་བ་ལ་མ་ཡེངས་པའི་དྲན་པས། གཅེར་ཅེར་བལྟས་ན་ངོས་བཟུང་མེད་པར་རྩ་བྲལ་དུ་ཤིག་ཤིག་འགྲོ་སྟེ། སྤྱན་རས་གཟིགས་ཀྱིས། གང་སྐྱེས་གཉུག་མ་ཉིད་ཡིན་ཕྱིར། །གང་ཤར་དྲན་པས་སར་བཞག་ན། །དེ་ཤར་སྟོང་པ་ཉིད་དུ་འགྲོ། །རྣལ་འབྱོར་རྒྱལ་པོ་གདོན་མི་ཟ། །ཞེས་གསུངས་པས། ཉོན་མོངས་རྣམ་རྟོག་གང་ཤར་བ། །དེའི་ངོ་བོ་ལ་བལྟ་ཡིན་བཞག་པས། །དེ་ཀ་རང་ནི་མེད་པར་རྗེན་རྗེན་འཆར་སྟེ། །བློ་གྲོས་མི་ཟད་པ་བསྟན་པ་ལས། ཉོན་མོངས་པ་འདི་དག་རྟོག་པའི་ཕྱིར་བྱང་ཆུབ་སྟེ། ཉོན་མོངས་པའི་ངོ་བོ་ཉིད་གང་ཡིན་པ་བྱང་ཆུབ་ཀྱི་ངོ་བོ་ཉིད་ཀྱང་དེ་ཡིན།

ཞེས་གསུངས། སེམས་ཉིད་གཉུག་མའི་རྩལ་སྣང་འགག་མེད་དུ་ཤར་བའི་རྐྱེན་སྣ་ཚོགས་ལ་འགག་སྒྲུབ་མེད་པར་རོ་མཉམ་ཞིང་བསྐྱང་བ་ཡིན་ཏེ། བློ་གྲོས་རྒྱ་མཚོས་ཞུས་པ་ལས། བཅོམ་ལྡན་འདས་ཆོས་ཐམས་ཅད་མཉམ་པ་ཉིད་དུ་རྟོག་པར་ནི་བྱང་ཆུབ་བོ། །བཅོམ་ལྡན་འདས་དེ་ལྟ་བས་ན་བྱང་ཆུབ་སེམས་དཔའ་བྱང་ཆུབ་ལས་རིང་བའི་འདུ་ཤེས་མི་བགྱིའོ། །ཞེས་གསུངས་པས། སྤྱོད་ལམ་རྣམ་བཞི་མ་ཡེངས་པའི་ངང་ལས་བསྐྱངས་པས་རང་རིག་པའི་ཡེ་ཤེས་རང་ཤར་ལ་ཤར་ནས་གཉིས་འཛིན་འཁྲུལ་པ་རང་གྲོལ་ལ་འགྲོ་སྟེ། ཡེ་ཤེས་ཀྱི་ཌཱཀྐི་མའི་ཞལ་ནས། རང་རིག་ཡེ་ཤེས་འདི་ཉིད་ནི། །བསྐལ་པའི་མུན་པར་སྒྲོན་མེ་ལྟར། །ལས་ཀྱི་འཁྲུལ་པ་གཏན་ནས་བཅོམ། །སྐྱེས་བུ་སྙེད་པ་ཇི་བཞིན་ནོ། །ཅེས་གསུངས་པས། དེ་ལྟར་ཤེས་པར་བྱས་ལ་བསྐྱང༌། གཉིས་པ་སྣང་བ་ཆོས་སྐུར་ངོ་སྤྲོད་པ་ནི། ལུས་གནད་འཁྲུལ་འཁོར་བལྟ་སྟངས་སྔར་དང་འདྲ་བ་ལས། མདུན་གྱི་སྣང་བ་གང་ཡང་རུང་བ་ལ་ཅེ་རེ་ལྟས་ནས་སེམས་ལྷོད་དེ་ཤིག་གེ་འཛིན་མེད་དུ་བཞག །ཡང་བླ་མ་ལ་མོས་གུས་དུང་དུང་པ་བྱ་ཞིང་སྣང་ཐོག་ཏུ་རྟོག་མེད་མ་ཡེངས་པར་ཡུན་རིང་དུ་བསྒོམས་པས། སེམས་ཉིད་གཉུག་མའི་ངང་ལ་གནས་པའི་ཚེ་སྣང་བྱའི་ཡུལ་ཕྱིར་མ་ལུས། སྣང་བ་གཞན་གྱིས་སེམས་ནང་ན་མེད་པར་སྣང་སེམས་དབྱེར་མེད་དུ་ལྷང་ལྷང་འཆར་སྟེ། ལྷན་གཅིག་སྐྱེས་པར་བསམ་གྱིས་མི་ཁྱབ་པའི་རྒྱུད་ལས། སེམས་ཉིད་ལྷན་གཅིག་སྐྱེས་པ་ཆོས་ཀྱི་སྐུ། །སྣང་བ་ལྷན་ཅིག་སྐྱེས་པ་ཆོས་སྐུའི་འོད། །འདི་ནི་སྣང་སེམས་དབྱེར་མེད་ལྷན་གཅིག་སྐྱེས། །ཞེས་གསུངས་པས། སེམས་ཉིད་རང་མདངས་འགགས་མེད་དུ་རང་སྣང་བ་ཡིན། དེ་ལ་རང་ངོ་མ་ཤེས་པར་ཡུལ་སྣང་བདེན་པར་འཛིན་པའི་ཤེས་པ་འཁྲུལ་སྣང་དུ་ཤར་བ་ཡིན། དེ་ལྟར་སྣང་སེམས་དབྱེར་མེད་དུ་ལྷོད་སྣང་ཡོང༌། སྔར་སོ་སོར་ཡོད་པ་འདྲེས་ནས་གཅིག་ཏུ་སོང་བ་ཡིན། ཡེ་ནས་དེ་ལྟར་གནས་པ་ཡིན་ཏེ། དགྱེས་རྡོར་ལས།

ང་ལས་འགྲོ་བ་ཐམས་ཅད་འབྱུང༌། །ང་ལས་གནས་གསུམ་པོ་ཡང་འབྱུང༌། །ང་ཡིས་འདི་ཀུན་ཁྱབ་པ་སྟེ། །འགྲོ་བའི་རང་བཞིན་གཞན་མ་མཐོང༌། །ཞེས་གསུངས་པས། ལྷན་གཅིག་སྐྱེས་པའི་རང་སྣང་ལས་ཕྱི་རོལ་ན་དངོས་པོ་གྲུབ་པ་རྡུལ་ཙམ་ཡང་མེད་དེ། གསང་འདུས་ལས། དང་པོ་འདི་རྣམས་མ་སྐྱེས་པས། །གདོད་ནས་ཆོས་ཉིད་མེད་པ་སྟེ། །ནམ་མཁའ་ལྟ་བུ་བདག་མེད་པ། །བྱང་ཆུབ་ཚུལ་འདི་བསྟན་པའོ། །ཞེས་པ་དང༌། མདོ་ལས། གཟུགས་ནི་གང་ནས་ཀྱང་མ་བྱུང་གང་དུ་ཡང་མི་འགྲོ། གར་ཡང་གནས་པར་འགྱུར་བ་མེད་དོ། །ཞེས་གསུངས་པས། སྣང་བ་སྣ་ཚོགས་སུ་སྣང་དུས་ཡེ་ནས་སྣང་སྟོང་དབྱེར་མེད་སྐྱེ་འགག་གནས་གསུམ་གྱི་མཐའ་དང་བྲལ་བའི་གཉུག་མའི་རང་སྣང་ཡིན་ཏེ། རབ་ཏུ་མི་གནས་པའི་རྒྱུད་ལས། སྣང་སྲིད་ཕྱག་རྒྱ་ཆེན་པོ་སྟེ། །བདེ་བ་ཆེན་པོ་ཀུན་བཟང་པོ། །འདི་ནི་སེམས་ཀྱི་དལ་བ་སྟེ། །རྣལ་འབྱོར་དབང་ཕྱུག་བལྟ་བར་བྱ། །ཞེས་གསུངས་པས། སྣང་གྲགས་ཀྱི་ཆོས་ཐམས་ཅད་སྣང་སྟོང་དབྱེར་མེད་རྨི་ལམ་སྒྱུ་མ་ལྟར་བུར་སྟེ། ཤ་བ་རི་པས། སྣང་གྲགས་ཆོས་རྣམས་སྒྱུ་མ་སྨིག་སྒྱུ་དང༌། །གཟུགས་བརྙན་དང་མཚུངས་དངོས་པོ་མཚན་མ་མེད། །སྒྱུ་མར་སྣང་མཁན་སེམས་ཉིད་མཁའ་འདྲ་སྟེ། །མཐའ་བྲལ་དབུས་མེད་སུས་ཀྱང་མི་ཤེས་འགྱུར། །གངྒཱ་ལ་སོགས་ཆུ་རླུང་སྣ་ཚོགས་པར། །བ་ཚ་ཅན་གྱི་རྒྱ་མཚོ་རོ་གཅིག་ལྟར། །བཏགས་པའི་སེམས་དང་སེམས་འབྱུང་སྣ་ཚོགས་པ། །ཆོས་ཀྱི་དབྱིངས་སུ་རོ་གཅིག་ཤེས་པར་བྱ། །ཞེས་གསུངས་པས། སྣང་གྲགས་ཀྱི་ཆོས་ཐམས་ཅད་སྣང་སྟོང༌། གྲགས་སྟོང༌། རིག་སྟོང་དབྱེར་མེད་ནམ་མཁའ་ལྟ་བུ་ཡིན་ཏེ། གཟུགས་མེད་མཐོང་བ་པོའང་མེད། སྒྲ་མེད་ཐོས་པ་པོའང་མེད། །དྲི་མེད་སྣོམ་པ་པོའང་མེད། །རོ་མེད་མྱོང་བ་པོའང་མེད། །རེག་མེད་རེག་པ་པོའང་མེད། །སེམས་མེད་སེམས་ལས་འབྱུང་བ་འང་མེད། །ཅེས་དང༌། མཻ་ཏྲི་པས། ཆོས་རྣམས་རང་རང་ངོ་བོས་སྟོང༌། །སྟོང་པར་འཛིན་བློ་རང་སར་དག

།བློ་བྲལ་ཡིད་ལ་བྱར་མེད་པ། །འདི་ནི་སངས་རྒྱས་ཀུན་གྱི་ལམ། །ཞེས་གསུངས། གསུམ་པ་རྗེས་སུ་ཉམས་མྱོང་སྐྱོང་ལུགས་ནི། འཆི་བ་དང་མི་རྟག་པས་བློ་སྣ་ཐུང་སྦུད་དེ་བའི་ངང་ལ་བླ་མ་སངས་རྒྱས་དངོས་ཀྱི་འདུ་ཤེས་སྐྱེད་ནས། གསོལ་བ་དུང་དུང་པ་བཏབ་ཅིང་ཤེས་པ་རང་ལུགས་སུ་ལྷོད་ནས་མ་ཡེངས་པའི་ངང་ལ་བཞག་པས། གསལ་ལ་རྟོག་པ་མེད་པའི་སིང་ངེ་ཡེ་རེ་རྗེན་ལྷང་ངེ་བ་འོང༌། དེ་སྤྱོད་ལམ་རྣམ་བཞི་མཐར་ཐོན་པ་ཞིག་དགོས། དེ་ལ་བརྟན་པ་ཐོབ་པ་གོམས་འདྲིས་ཀྱིས་གཟེར་བྱ་བ་མ་ཡེངས་པར་ཡུན་རིང་དུ་སྐྱོང་དགོས། བསྒོམ་སྐྱེས་བདག་པོ་མེད་པར་ནི། །ནོར་བུ་རིན་ཆེན་འདམ་གསེབ་ཤོར། །རྒྱལ་པོ་འབངས་སུ་བབས་པ་བཞིན། །སེང་གེ་ཁྱི་ཡི་ཟླ་ལ་ཤོར། །དེས་ན་ཞེན་ལོག་བདག་པོ་དགོས། ཞེས་གསུངས་པས། །ཞེན་ལོག་བསྒོམ་གྱི་རྐང་པ་བྱ། འཆི་བ་སྙིང་ལ་ལྷན་བཞག །ཚེ་འདིར་བློ་ཡིས་རྒྱང་བཏང༌། མོས་གུས་བསྒོམ་གྱི་མགོ་བྱ་བ། བླ་མ་ལ་མོས་གུས་དུང་དུང་པ་བྱ་ཞིང་བསྒོམ་པའི་སྐབས་གསལ་སྟོང་སིང་ངེ་ཡེ་རེ་བའི་ངང་ནས་ཕྲ་རགས་ཀྱི་རྟོག་པ་ཐམས་ཅད་ངོས་ཟིན་པར་བྱས་པས་རང་བཞིན་མེད་པར་འགྲོ་སྟེ། གྲུབ་ཐོབ་གླིང་ཆེན་གོངས་ཀྱིས། རྩིའི་རྒྱལ་པོས་འབྲུ་རྣམས་བཅུད་དུ་བསྒྱུར་བ་ལྟར། །ཉམས་མྱོང་རྩི་ཡིས་སྣང་སྲིད་བདེ་ཆེན་སོར་གནས་པ། །གང་ཤར་གང་མཐོང་བ་དེ་སྐྱེ་མེད་སྤྲོས་དང་བྲལ། །འདི་ལ་ངོས་བཟུང་མེད་པས་སྟོང་ཙམ་མི་དགོས་གསུངས། །དེ་ལ་ཉམས་ཀྱི་མཐོ་དམན་ནི་སྣ་ཚོགས་སུ་འོང་སྟེ། རེས་གསལ་སྟོང་དུ་རྗེན་ལྷང་ལྷང་བ་ངེས་ཤེས་དང་བཅས་པ་འོང༌། རེས་ནི་མུན་ནེ་འཐིབས་སེ་ཐོམ་མེ་ཐོམ་མེར་འོང༌། ངའི་བསྒོམ་བཅུག་སོང་ངམ་སྙམ་པའང་འོང༌། རེས་ནི་ངོས་མ་ཟིན་སྣ་ཚོགས་སུ་འཕྲོ་ཡིན་ཚིག་པ་ཟ་འཁྲུག་འཁྲུགས་པའང་འོང་སྟེ། དེ་རྣམས་ཉམས་ཀྱི་མཐོ་དམན་ཡིན་པས་དགག་སྒྲུབ་མི་བྱེད་པར་བྱུང་རྒྱལ་དུ་སྐྱོང་བ་ཡིན་སྟེ། ཤན་ཏི་པས། གནས་ན་མ་ཞེན་སྐྱོ་ན་ཐོང༌། །གཉེར་ཁ་མ་བྱེད་ཡན་དུ་ཆུག

།ཆེད་དུ་གང་འཛིན་འཁྲུལ་བ་ཡིན། །གཟིངས་ལས་འཕུར་བའི་བྱ་རོག་ལྟོས། །ཞེས་གསུངས་པས། གནས་ན་གནས་པའི་ངང་ལ་ཞོག །ཆེད་དུ་གཉེར་ནས་སྤྲོ་མི་དགོས། །འགྱུས་ན་གང་འགྱུ་ཚད་ངོས་ཟིན་པར་བྱ། །ཆེད་དུ་གཉེར་ནས་གནས་སུ་འཇུག་མི་དགོས། །བྱིང་ན་བླ་མ་ལ་གསོལ་བ་བཏབ་པ་ཡིན་རིག་པ་ངར་བསྐྱེད་ཡིན། བསྒོམ་པས་བྱིང་བ་རང་སར་དག་ནས་འགྲོ། རྒོད་ན་དེ་ཀ་ལ་ཆེད་དུ་གཏད་ཡིན། བསྒོམས་པས་རྒོད་པར་རང་ས་གྲོལ་ནས་གསལ་སྟོང་དུ་ཡེར་ཡེར་འོང༌། དེ་ལྟར་བདེ་སྡུག་གི་རྐྱེན་སྣང་སྣ་ཚོགས་ལ་དྲན་པས་ཟིན་པར་བྱས་པས་རང་དག་རང་གྲོལ་ལ་འགྲོ་སྟེ། སྒོ་དྲུག་མཚན་མ་ཅི་སྐྱེས་ཀྱང༌། །རང་བྱུང་རང་ཞི་རང་དགར་བཞག །དེ་བཞིན་ཉིད་ཀྱིས་ཟིན་པས་ན། །དུག་གསུམ་དུག་ལྔས་གནོད་མི་ནུས། །དེ་བཞིན་ཉིད་ཀྱིས་མ་ཟིན་ན། །ལམ་གྱི་ཕྱོགས་རྣམས་ཀུན་སྤྱད་ཀྱང༌། །གནས་སྐབས་བདེ་འགྲོ་ངེས་འབྱུང་གི། །གོ་འཕང་དམ་པར་ག་ལ་འགྱུར། །གང་ཤེས་ཉོན་མོངས་རྣམ་པར་གྲོལ། །ཞེས་གསུངས་པས། སྤྱོད་ལམ་རྣམ་བཞིར་མ་ཡེངས་པའི་དྲན་པ་ཡུད་དེ་བ་ཞིག་བྱ་དགོས་ཏེ། བྲམ་ཟེ་ཆེན་པོས། རང་གི་དེ་ཉིད་རང་གིས་མཚོན་ཏེ་ལྟོས། །མ་ཡེངས་སེམས་ཀྱི་ལྟ་སྟངས་བྲལ་གྱུར་ན། །ཡེངས་པའི་སེམས་ཀྱིས་དེ་ཉིད་རྟོག་མི་འགྱུར། །དངོས་པོའི་ཚང་ཚིང་གསེབ་ཏུ་དེ་ཉིད་ནོར་བུ་སྟོར། །ཞེས་གསུངས་པས། མ་ཡེངས་པར་བསྐྱངས་པས་སྤྱོད་ལམ་རྣམ་བཞིར་ཐོན་པ་ཞིག་འོང༌། རེས་དྲན་པས་མ་བཟུང་ཡང་གསལ་སྟོང་འཛིན་མེད་དུ་ཕྱམ་ཕྱམ་འགྲོ་བའང་འོང་སྟེ། མཻ་ཏྲི་པས། མཉམ་པར་བཞག་དང་མ་བཞག་ཅེས། །འདི་ལ་གང་ཡང་མ་གྲུབ་སྟེ། །སྣང་བ་རང་གྲོལ་ཆོས་ཀྱི་དབྱིངས། །རྟོག་པ་རང་གྲོལ་ཕྱག་རྒྱ་ཆེ། །གཉིས་མེད་མཉམ་པར་ཆོས་ཀྱི་སྐུ། །ཆུ་བོ་ཆེན་པོའི་རྒྱུན་འབབ་ལྟར། །ཅེས་གསུངས་པས། དེ་ལྟར་ཡུན་རིང་དུ་བསྐྱངས་པས་ཐག་ཆོད་ངེས་ཤེས་ནང་ནས་འཆར་ཏེ། བྲམ་ཟེ་ཆེན་པོས། མདུན་དང་རྒྱབ་དང་ཕྱོགས་བཅུ་རུ། །གང་གང་མཐོང་བ་དེ་དེ་ཉིད། །མགོན་པོ་ང་ལྟ་དེ་རིང་འཁྲུལ་པ་ཆད། །ད་ནི་སུ་ལའང་དྲི་བར་མི་བྱའོ། །ཞེས་གསུངས།

བསྒོམ་པ་མཐར་ཕྱིན་ཙ་ན་རྟོགས་པ་མངོན་འགྱུར་དུ་སངས་རྒྱས་ཏེ། རྗེ་མི་ལས། སྒྲིབ་པ་གཉིས་དང་བདག་གཉིས་སངས་པས་སངས། །རང་རིག་རང་གསལ་ཡེ་ཤེས་རྒྱས་པས་རྒྱས། །མི་ལ་བདག་གིས་སངས་རྒྱས་དེ་ལ་བྱ། །ཞེས་གསུངས། ཤ་བ་རི་པས། བཏགས་པའི་ཡིད་ནི་དབྱིངས་སུ་དག་གྱུར་པར། །དེ་ལ་རྡོ་རྗེ་འཆང་ཞེས་བཏགས་པ་ཙམ། །ཞེས་གསུངས་སོ། །བདེ་ཆེན་འདུ་འབྲལ་མེད་པ་ཆོས་ཀྱི་སྐུ། །གཉིས་མེད་ཟུང་འཇུག་ཕྱག་རྒྱ་ཆེན་པོའོ། །ངོ་སྤྲོད་མདོར་བསྡུས་བྲིས་པའི་བསོད་ནམས་ཀྱིས། །འགྲོ་ཀུན་རྣམ་དག་སྐུ་བཞི་ཐོབ་པར་ཤོག །ཕྱག་རྒྱ་ཆེན་པོ་ལྷན་གཅིག་སྐྱེས་སྦྱོར་གྱི་ངོ་སྤྲོད་མ་རིག་གི་མུན་པ་སེལ་བ་ཡེ་ཤེས་སྣང་བའི་རྒྱན་ཞེས་བྱ་བ། སྐྱོབ་པ་འཇིག་རྟེན་མགོན་པོས་མཛད་པ་རྫོགས་སོ།། །། 

༧༧༢༽ ༄། །ཕྱག་རྒྱ་ཆེན་པོའི་གདམས་པ་གསེར་ཁང་སྒོ་བཅད་མ།། 1$0000033ན་མོ་རཏྣ་གུ་རུ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། བླ་མ་རིན་པོ་ཆེ་དེ། འབྲི་གུང་དཔལ་གྱི་ནགས་ཁྲོད་དུ་ཕྱག་ཕེབས་ནས་ཚོགས་པ་རྒྱ་མཚོ་ལྟ་བུ་བསྐྱངས། དགུང་ལོ་དྲུག་ཅུ་རྩ་བདུན་བཞེས་པའི་ཉིན་ཞག་ཐམས་ཅད་ཚང་བའི་ཉིན་པར། དགེ་བའི་བཤེས་གཉེན་འགའ་ཞིག་སྤྱན་སྔར་བསགས་ནས། བཀའ་སྩལ་ཆེན་པོ་གསུངས་ནས། ཆོས་ཕར་ལ་འདྲི་བའི་ཚུལ་དུ་མཛད་ནས་ཆོས་འདི་རྒྱུ་གང་ལས་བྱུང་རྐྱེན་གང་ལས་བྱུང་གསུངས་པ་ལ། ལ་ལ་ན་རེ་རྒྱུ་སེམས་ཅན་ལས་བྱུང་ཟེར། ལ་ལ་ན་རེ་རྒྱུ་སངས་རྒྱས་ལས་བྱུང་ཟེར། ཡང་སེམས་འདི་མ་རིག་ལས་བྱུང་ན། མ་རིག་པ་རང་གང་ལས་བྱུང་གསུངས་པ་ལ། ཐམས་ཅད་འདུན་པ་ཕྱོགས་གཅིག་ཏུ་བསྒྲིགས་ནས། མ་རིག་པ་སེམས་ལས་བྱུང་ཟེར། ཁོང་རྣམ་པའི་ལན་དེ་ལ་ཇི་ལྟ་བ་བཞིན་དུ་མཉེས་པ་མ་བྱུང་ནས། ཆོས་རྗེ་ཉིད་དང་སྐུ་གསུང་ཐུགས་དབྱེར་མེད་པའི་དབོན་རིན་པོ་ཆེ་སྤྱན་སྔར་བོས་ནས་གོང་གི་གསུང་དེ་རྣམས་ཁོང་ལ་གསུངས་པས། ཁོང་གི་ཞལ་ནས་སེམས་བྱ་བ་གདོད་མ་ནས་སྐྱེ་བ་མེད་པ། ཡོད་མེད་ཀྱི་མཐའ་དང་བྲལ་བ་སངས་རྒྱས་པ་ཡང་རང་དེ་རང་ཡིན། དེ་ལས་ཆོས་བྱུང་བར་མི་འདོད་ཞུས་པས། སློབ་དཔོན་སྤྱན་སྔའི་ཞལ་ནས། དེ་ན་འབྱུང་བ་མི་འདུག་པས་ང་ལ་མ་བདེ་གསུང༌། འབྱུང་་་་་་དབོན་གྱིས་ས་ཡོད་དེ་འདིར་མི་འཇོག་གསུང༌། དེ་ནས་ཆོས་རྗེའི་སྤྱན་སྔ་ནས། བསྔོ་བ་ཞིག་མཛད་ནས་ཐམས་ཅད་སོ་སོར་བཞུད་དུ་བཅུག་གོ། །དེ་ནས་རྒྱུན་གཏོར་རན་པའི་དུས་སུ། དབོན་རིན་པོ་ཆེ། མཁན་རིན་པོ་ཆེ། སློབ་དཔོན་སྤྱན་སྔ་བ་རྣམས་སྤྱན་སྔར་བོས་ནས། གསེར་ཁང་གི་སྒོ་བཅད་ནས། གཞན་གཅིག་ཀྱང་སྤྱན་སྔར་མ་ཉན། དེ་ནས་བཀའ་སྩལ་གསུངས་པ། དེ་རིང་གི་ཆོས་དེ་ཁོང་རྣམས་ལ་རྒྱུ་མཚན་དང་བཅས་པ་ཞིག་མི་འཇོག་པ་ཅི་ཡིན་གསུང༌། ཁོང་གི་ཞལ་ནས་ད་རེས་ཀྱི་ཆོས་དེ་གོ་བར་བྱེད་པ་ལ།

རྒྱུ་རྐྱེན་ལས་བྱུང་བའི་རྣམ་པར་རྟོག་པ་དང༌། སེམས་ཉིད་གདོད་མ་ནས་སྐྱེ་བ་མེད་པ། དབྱེར་མེད་པ་ཞིག་ཏུ་གྱུར་ནས་སེམས་ཀྱི་ཕུ་ཐག་ཆོད་པ་ཞིག་དགོས། ཁོང་རྣམས་ལ་ད་རེས་ཀྱི་ཆོས་འདི་གོ་བར་བྱེད་པ་ཤིན་ཏུ་དཀའ་བར་འདུག་པས་མ་བཞག་པ་ཡིན། སྤྱིར་རྗེ་རིན་པོ་ཆེ་ལྟ་བུ་སངས་རྒྱས་འཇིག་རྟེན་དུ་བྱོན་ནས། བུ་སློབ་དཔག་ཏུ་མེད་པ་ཞིག་བསྐྱངས། འཁོར་འདས་ཀྱི་ཆོས་མ་ལུས་པ་ཞིག་གསུངས་ཀྱང༌། གསུང་འདི་ཡིས་ཐག་ཆོད་པ་དཀའ་བར་འདུག དེ་དཀའ་བ་ཙམ་དུ་འཕྲིན་ལས་ཇི་སྙེད་ཅིག་འབྱུང་བ་ཡང༌། ཡང་དག་པའི་དོན་ལ་སེམས་ཅན་གདུལ་བྱ་ཡིན་མིན་གྱིས་གོ་བ་འདི་དཀའ་བར་འདུག དེས་ན་དོ་ནུབ་ཀྱི་དུས་འདིར་ཆོས་ཞུ་བ་འམ། ཞུ་མཁན་ཡང་འཛོམ། རྗེའི་སྤྱན་སྔར་ཞུ་བའི་དུས་ལ་ཡང་བབ་པས། སྔོན་ཐོག་མ་མེད་པའི་རྒྱུ་མཚན་དང༌། འཁོར་བ་ལ་མཐའ་ཡོད་མེད་ཅིག་ཞུ་དགོས་ཞུས་པས། ཆོས་རྗེའི་ཞལ་ནས། དོ་ནུབ་ཀྱི་ཞུ་བ་འདི་ཉམས་དགའ། ཞུ་མཁན་བཟང་པོ་ཡང་འཛོམས་པས་འཁོར་འདས་ཀྱི་ཆོས་མ་ལུས་པ་དོ་ནུབ་སྤྲུགས་དགོས་གསུངས་ནས། སྔོན་ཐོག་མ་མེད་པ་ཞེས་བྱ་བའི་རྒྱུ་མཚན་འདི་ངོ་1$0000035སྤྲོད་དགོས། འདི་ངོ་མ་འཕྲོད་ན་ཐོག་མ་མེད་པ་རྐྱང་པར་སོང་ནས། གོ་བ་ཤིན་དུ་དཀའ་བ་འདི་ཁྱོད་བདེན་པ་1$00000241$00000351$00000241$00000351$00000241$00000351$0000035ཡིན། དེ་ལ་མི་ཆེ་དགུ་གཉན་དགུ་མང་པོ་ཚོགས་ཀྱང༌། སེམས་ཅན་དང་སངས་རྒྱས་གང་1$0000035སྔ་བྱས་པ་ལ་རྒྱུ་སེམས་ཅན་ལ་འབྲས་བུ་སངས་རྒྱས་འབྱུང་བ་ཡིན་ཟེར་ནས་སེམས་ཀྱི་ཕུ་ཐག་མ་ཆོད་པའི་རྟགས་དེ་རང་ཡིན་པས། མ་རིག་པ་སེམས་ལས་བྱུང་བྱ་བའི་རྒྱུ་མཚན་འདི་ཡང༌། མཁྱེན་པའི་ཡེ་ཤེས་ལ་མངའ་མ་བརྙེས་པས་ལན་པ་ཡིན། སྤྱིར་ཡོད་མེད་ཀྱི་མཐའ་དང་བྲལ་ནས་ཡང་དག་པའི་དོན་ཇི་ལྟ་བ་བཞིན་དུ་གྱུར་ན་ད་ལྟར་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འོང་བའི་དོན་མེད་པ་ལ། སྔོན་བྱུང་གི་དུས་སུ་ཡང་ཟག་བཅས་ཀྱི་བདེ་བ་ཆེན་པོ་དང་ཡང་ལྡན།

གཟུང་འཛིན་སྤྲོས་པ་དང་བྲལ་བའི་ཆོས་ཉིད་ཀྱང་གོ་ལ། ལམ་སྦྱངས་པའི་ཐབས་ལ་མཁས་ཀྱང༌། ཤེས་རབ་མངོན་དུ་མ་གྱུར་པས། འོད་གསལ་གྱིས་གཟུགས་མེད་ཀྱི་ཁམས་ན་གནས་པའི་ལྷ་རྣམས། འོད་གསལ་དེ་དང་དབྱེར་མེད་དུ་གྱུར་པ་ཞིག་ཤར་ནས་ཡོད་པའི་དུས་སུ། ཡ་མཐའ་དང་མ་མཐའ་ཡོད་ན། དེ་ཁོ་ན་ལ་བརྟེན་པས་ཆོག་པ་ཡིན་ཏེ། དེ་གང་ཡང་མེད་པས་ད་ལྟ་འཁོར་བ་སྡུག་བསྔལ་གྱི་རྒྱ་མཚོ་འདི་བྱུང་བ་ཡིན། དེ་ཡ་མཐའ་བྱ་བ་ཡིན་ཏེ། ཉོན་མོངས་པ་ཆགས་སྡང་འབའ་ཞིག་ལ་ལོངས་སྤྱད་ནས། མི་ཚེ་སྡུག་བསྔལ་འབའ་ཞིག་ལ་སྐྱེལ་བ་ཞིག་ཡོད་ན། དེ་ལ་བརྟེན་ནས་ཐམས་ཅད་ཇི་ལྟ་བ་བཞིན་མཁྱེན་པའི་ཡེ་ཤེས་སེམས་ཅན་ཐམས་ཅད་ཀྱི་མགོན་དུ་གྱུར་པ་འགྲོ་བའི་བླ་མ་ཞིག་བྱོན་ན། ད་ལྟ་བའི་དུས་སུ་འཁོར་བ་སྡུག་བསྔལ་གྱི་རྒྱ་མཚོ་འདི་མེད་པར་བྱེད་པ་ལ་དེ་གཅིག་པུས་ཆོག དེ་གཉིས་གང་ཡང་མ་འཛོམ་པའི་དུས་ད་ལྟའི་དུས་སུ་ཁམས་གསུམ་འཁོར་བའི་རྒྱ་མཚོ་འདི་བསྐྱེད་པ་ཡིན་ཏེ། དུས་ཚོད་དེ་ཙམ་ན་སའི་ཚོད་གྲངས་གར་གནས་སྙམ་ན། ས་དགུ་པའི་བྱང་ཆུབ་སེམས་དཔའ་ཡར་ལ་ཆོས་སྐུ་ཆེན་པོ་མངོན་དུ་མ་གྱུར། མར་ལ་ཉོན་མོངས་པ་ཆགས་སྡང་རག་པ་དང་འབྲིང་པོ་གཉིས་དང་བྲལ་ཙམ་པའི་ཕྲ་ཞིང་ཕྲ་བ་བག་ལ་ཉལ་དེ་གནས་པའི་གནད་ཀས། ཕྱི་ནང་གི་རྟེན་འབྲེལ་འགྲིག་ནས་ནང་དུ་སེམས་ཉིད་གདོད་མ་ནས་སྐྱེ་བ་མེད་པའི་རང་བཞིན་ལ། ཉོན་མོངས་པ་ཕྲ་ཞིང་ཕྲ་བས་བསྒྲིབས་ནས་ཕྱི་རོལ་ཏུ་ནམ་མཁའ་སྟོང་པ་ཉིད་ཀྱི་རང་བཞིན་ལ་རླུང་གི་ཕུང་པོ་ཆེན་པོ་ཆགས་རྒྱུ་བྱུང་བས། དེ་ལ་བརྟེན་ནས་ཆུའི་ཕུང་པོ་ཆགས། དེ་ལ་རིན་ཆེན་གསེར་ཆགས། དེ་ལ་བརྟེན་ནས་ས་ཆེན་འདི་ཆགས། སའི་བཅུད་བསྡུས་པས་བདུད་རྩི་ཞག་ཏུ་སོང༌། དེ་ལ་དྲི་ངད་བསམ་གྱིས་མི་ཁྱབ་པ་བྱུང་ནས། སྤྱིར་ཐམས་ཅད་གོང་དུ་ཇི་ལྟར་གསུངས་པ་བཞིན་དུ་ཕྱི་སྤྲོས་པའི་རང་བཞིན་དང་བྲལ་ཙམ་དེ་ལ་ཡར་སངས་རྒྱས་བྱ་བ་མེད། མར་འཁོར་བ་ཞེས་བྱ་བ་མེད།

དུས་དེའི་མེད་པ་ཞེས་བྱ་བའི་རྒྱུ་མཚན་དེ་ལྟ་བུ་ཡིན། དེའི་དུས་སུ་སྔར་གྱི་དྲི་ངད་དེ་རྣམས་ཁོང་གིས་ཚོར་རྒྱུ་ཞིག་བྱུང་ནས། ཁོང་ཐམས་ཅད་གྲོས་བྱས་ནས་འདི་འདྲ་བ་སྔན་ཆད་བྱུང་མ་མྱོང་ཟེར་ནས། འདིའི་རྒྱུ་ཅི་ཡིན་རྐྱེན་ཅི་ཡིན། ཇི་ལྟ་བ་བཞིན་དུ་སྔོན་དུ་སུས་ཀྱང་གྱུར་མ་ནུས་པས། དེ་ལ་བརྟེན་ནས་ཕོ་མོའི་ཤན་ཕྱེད། སྔར་གྱི་ཕྲ་ཞིང་ཕྲ་བ་དེ་རང་ཡང་དགེ་བར་མ་སློངས་ཤིང་ཉོན་མོངས་པའི་ལས་སྤྱད་པས་འཇིག་རྟེན་པའི་བུ་དང་བུ་མོ་གཉིས་བྱུང༌། ཁོང་གཉིས་ལ་བརྟེན་ཏེ་རྩད་གཅོད་མཁན་ཅིག་གདོང་ཞིག་གིས་འཐུད་པས་བཅུད་ས་ཞག་རིན་པོ་ཆེ་དེ་མ་ཟད་ཀྱི་བར་དུ་ཐམས་ཅད་འཁོར་བར་འཁྱམས། སྤྱི་དང་བྱེ་བྲག་མེད་པར་རྫོགས་པའི་རྟིང་མ་དེ་ང་ཡིན། ང་ཡོང་ཙམ་ན་ཁོང་རྣམས་འཁོར་བ་སྡུག་བསྔལ་གྱི་རང་བཞིན་དུ་འདྲེས་འདུག ང་ཡི་མུག་ཤིན་ཏུ་ཆེ་བར་བྱུང་ནས། ལོ་བཅོ་ལྔའི་བར་དུ་ཡི་མུག་དང་མ་བྲལ་ནས། དེ་ནས་འཁོར་བ་སྡུག་བསྔལ་གྱི་རང་བཞིན་འདི་ནས་ཡར་འདྲེན་པ་ལ། ཅིས་ཕན་སྙམ་དུ་བསམས་པ་ལ། དེ་ཡང་ལུས་ངག་ཡིད་གསུམ་གཙོ་བོར་བྱས་ནས། དང་པོ་བྱང་ཆུབ་མཆོག་ཏུ་སེམས་བསྐྱེད། བསོད་ནམས་ཀྱི་ཚོགས་བསགས་པ་དང༌། དག་པའི་སྨོན་ལམ་འདེབས་པ་དང༌། དགེ་བའི་རྩ་བ་བླ་ན་མེད་པའི་བྱང་ཆུབ་ཏུ་བསྔོ་བ་དང༌། བཞི་པོ་འདི་ལ་བརྟེན་ནས་ཐམས་ཅད་མཁྱེན་པའི་ལམ་སྣ་ཟིན་པ་དེ་ཐུགས་ཀྱིས་གཟིགས་པ་ཡིན་པས། དེས་ན་སྔོན་ཐོག་མ་ལ་འཁོར་བར་ཁྲིད་མཁན་གྱི་བཟའ་མི་གཉིས་བུ་ཕྲུག་གཉིས་དང་བཞི་པོ་དེ། བཅོམ་ལྡན་འདས་ཀྱི་དུས་ན་བདུད་ལྷ་སྦྱིན་ཟེར་བ་དེ། དུས་ཚོད་དེ་ན་ཁོང་བཟའ་མི་གཉིས་ལ་ལོག་རྒྱུ་མ་བྱུང་ནས། ཁོ་བལྟ་རུ་ཕྱིན་པས། ཁོང་གཉིས་ཡར་འཁྲིད་མ་ཤེས། ཡར་འོངས་ནས་ཐམས་ཅད་ལ་འདི་འདྲ་སྣང་ཞེས་བསྒྲག་མ་ཤེས། འཁོར་ལྔ་སྡེ་བཟང་པོ་དེ་ལམ་རིམ་གྱིས་ཁྲིད་པའི་དང་པོར་སློབ་གཉེར་ཐམས་ཅད་རིམ་གྱིས་བྱས་པ་ཡིན། དེ་ལ་བརྟེན་ནས་ཐམས་ཅད་རིམ་གྱིས་ཁྲིད་པ་ཡིན་པས།

ད་རུང་ཇི་སྲིད་འཁོར་བའི་རྒྱ་མཚོ་ཆེན་པོ་སྟོང་པར་མ་གྱུར་གྱི་བར་ལམ་ཁྲིད་དགོས་པར་འདུག་གསུང༌། དེ་ནས་ཡང་དབོན་རིན་པོ་ཆེས། མ་རིག་པ་འདི་སེམས་ལས་བྱུང་མ་བྱུང་བཀའ་སྩལ་ཞིག་གནང་བར་ཞུ་ཞུས་པས། ཆོས་རྗེའི་ཞལ་ནས། ཁྱོད་ལ་དགོས་པ་མེད་དེ། ཕྱི་རབས་ལ་དགོས་པ་ཡིན་པས་བྱ་དགོས་གསུང་ནས། ཆུའི་ཕུགས་གཙང་ན་ཐམས་ཅད་གཙང་བ་དང་འདྲ་བར། ངའི་བཀའ་སྲོལ་ན་ཁྱེད་ཐམས་ཅད་བྱ་ས་བདེ། ཕྱི་རབས་མང་པོ་ལ་ཡང་ལམ་སྣ་མྱུར་བར་འོང་བ་ཡིན་གསུང་ནས། གོང་དུ་ཇི་ལྟར་གསུངས་པ་བཞིན་དུ་ས་དགུ་པའི་ཡོན་ཏན་དང་ལྡན། དེ་ལ་གནས་པར་ནུས་ནའང༌། འདི་ལས་ལྷག་པར་བཙལ་རྒྱུ་མེད་པར་འདོད། ལར་ནམ་ཡང་འགྲོ་ས་མེད་པར་འདོད། དེ་ནི་འདོད་པ་བྱ་བ་ཡིན། ཟག་བཅས་བདེ་བ་ཆེན་པོའི་ཆགས་སྡང་རགས་པ་ཐམས་ཅད་དང་བྲལ་བའི་འོད་གསལ་ཡང༌། གཟུགས་མེད་ཁམས་ཀྱི་ལྷ་རྣམས་ལ་གནས་པའི་འོད་གསལ་དེ་དང་དབྱེར་མེད་གཅིག་ཏུ་མཚུངས་པ་དེ་ལ་ཆགས་པ་ཟེར་བ་ཡིན། དེས་ན་འདོད་ཆགས་དེ་རང་ངོ་མ་ཤེས་པ་དང༌། མ་རིག་པའི་ངང་ནས་གཏི་མུག་ཟེར་བ་ཡིན། དེས་ན་འཁོར་བ་འདི་བསྐྱེད་པ་ཡིན་གསུང༌། ཡང་དབོན་རིན་པོ་ཆེས། ཆོས་བྱ་བ་འདི་གང་ལས་བྱུང༌། རྒྱུ་མཚན་བྱེ་བྲག་དང་བཅས་པ་ཞིག་ཞུ་དགོས་ཞུས་པས། ཁྱོད་ཀྱི་འདོད་པའི་ཐོག་ཏུ་བབས་ནས་ཡོད་གསུང༌། སངས་རྒྱས་ལས་མ་བྱུང་པ་ཡང༌། ཡང་དག་པའི་དོན་ནམ་མཁའ་ལྟ་བུ་ལ་ཆོས་ཀྱི་སྒྲ་མེད་མིང་མེད། མཚོན་ཙམ་དུ་བཏགས་པ་མེད། གང་ཡང་མེད་པ་དང་བྲལ་ནས་ཡོད་པ་ལ། སེམས་ཀྱི་རྒྱུ་ལམ་རང་བཞིན་གྱིས་རྣམ་པར་དག་པ་ལ་ཀུན་གཞི་ནམ་མཁའ་ལྟ་བུ་དེ་དང་དབྱེར་མེད་དུ་མཚུངས་སོ། །འོ་ན་ཆོས་འདི་གང་ལས་བྱུང་སྙམ་ན། གོང་དུ་གསུངས་པ་བཞིན་དུ། འདོད་ཆགས་ལ་བརྟེན་ནས་མ་རིག་པ། དེ་ལ་རྣམ་པར་རྟོག་པས་འཁོར་བར་སྐྱེས། ཆོས་ཀྱང་རྣམ་རྟོག་ལ་བརྟེན་ནས་བྱུང་བ་ཡིན། རྣམ་རྟོག་མེད་ན་ཆོས་མེད། རྣམ་རྟོག་བྱུང་བས་ཆོས་ཀྱང་བྱུང་བ་ཡིན་གསུང༌། དེ་ལ་སློབ་དཔོན་སྤྱན་སྔ་བས།

མ་རིག་པའི་རྒྱུ་འདི་སེམས་ལས་འོང་དགོས་ཙམ་འདུག་པ་ལ་ཞུས་པས། དབུས་གཙང་བས་ཁམས་པ་འདི་གླེན་ཟེར་བའི་ཐོག་ཏུ་བབས་པར་འདུག ཁྱོད་ལ་ཡང་དེའི་བག་ཅིག་འདུག་གསུང༌། མ་རིག་པ་སེམས་ལས་འོང་བའི་རྒྱུ་མཚན་ཅི་ཡིན། དེའི་རྒྱུ་མཚན་སྤྱན་སྔ་ཉིད་ནས་ཐུགས་ལ་འདོགས་པར་ཞུ་ཞུས་པས། གསེར་གྱི་ཐོག་ཏུ་ལ་ཆ་བྱུགས་ན་གསེར་གྱི་རང་བཞིན་གར་ཡང་མ་སོང་ཡང༌། གསེར་གྱི་ངོ་བོ་མཐོང་རྒྱུ་མེད་པ་དེ། གསེར་གྱི་སྐྱོན་ཡིན་ནམ། ལ་ཆའི་སྐྱོན་ཡིན། གསེར་གྱི་སྐྱོན་ཡིན་ན། ལ་ཆ་གསེར་གྱི་ནང་ན་འོང་དགོས་པར་འདུག དེས་ན་ལ་ཆའི་སྐྱོན་ཡིན་པ་ཁོ་ནས། ལ་ཆ་དེ་རྟོག་པར་སོང་རྟོག་པ་དེས་དེ་བཀབ་པ་དེ་གོ་བ་མིན་ནམ་གསུང༌། ཤེལ་གོང་གཡའ་དག་པའི་རང་བཞིན་ལ་རྩི་དམར་པོས་གཡོགས་ན་ཤེལ་གོང་གི་རང་བཞིན་དུ་ཡོད་ཀྱང༌། ངོ་བོ་མཐོང་རྒྱུ་མེད་དེ་ཤེལ་སྒོང་གི་སྐྱོན་ཡིན་ནམ་རྩིའི་སྐྱོན་ཡིན། ཤེལ་སྒོང་གི་སྐྱོན་ཡིན་ན་རྩི་ནང་ནས་འོང་དགོས། དེས་ན་རྩིས་ཕར་ལ་གཡོགས་པས་རྩི་ཁོ་ནས་རྟོག་བཅས་སུ་སོང་བས། རྟོག་པས་ཤེལ་སྒོང་ཕར་ལ་བཀབ་པ་ཡིན། ཕྱིའི་རྒྱ་མཚོ་ཆེན་པོ་འདོམ་དགུ་ཡན་ཆོད་ལ་རླུང་གིས་གཡོ་ནུས་ལ། དེ་མན་ཆོད་ལ་འགུལ་བ་གཅིག་ཀྱང་མེད་དེ། ཕྱིའི་རྒྱ་མཚོ་ཆེན་པོའི་སྐྱོན་ཡིན་ནམ། རླུང་གི་སྐྱོན་ཡིན། རྒྱ་མཚོའི་སྐྱོན་ཡིན་ན་གཏིང་ནས་གཡོ་དགོས་ཏེ། རླུང་གི་སྐྱོན་ཡིན་པ་ཁོ་ནས། འདོམ་དགུའི་ཡན་ཆོད་ལ་གཡོ་ནུས་པ་ཡིན་གསུང༌། དེ་བཞིན་དུ་རྣམ་རྟོག་གིས་སེམས་ཉིད་གདོད་མ་ནས་སྐྱེ་བ་མེད་པ་དེ་ཕར་ལ་བཀབ་པ་ཡིན། ད་ལྟའི་དུས་སུ་ནང་དུ་མཐོ་དམན་དཔག་ཏུ་མེད་པ་ཞིག་སྐྱེ་བ་དེ་ཡིན། ཕྱི་རོལ་དུ་ཡང་ལས་ངན་དཔག་ཏུ་མེད་པ་ཞིག་འགྲུབ་པ་འདི་ཡང༌། རྣམ་རྟོག་གི་ལས་ངན་ཡིན་པས། འདིར་སྤང་བྱ་དང་གཉེན་པོ་གཉིས་ལས། སྤང་བྱ་ཞེས་རྣམ་པར་རྟོག་པ་ལས་གཞན་ཞིག་མེད། གཉེན་པོ་ནི་ནང་གི་སེམས་ཉིད་ལྷན་ཅིག་སྐྱེས་པ་འདི་ལ་བལྟ་ཤེས་པ་ཞིག་དགོས།

འོན་དུ་ལགས་ཀྱང་ཕྱི་རོལ་གྱི་སྣང་བ་མང་པོ་འགག་དགོས་པས། སྤང་བྱ་དང་གཉེན་པོ་གཉིས་སུ་བྱ་བ་ཡིན། ངེད་རང་སྒོམ་ཆེན་པ་རྣམས་ཀྱི་དབང་དུ་བྱས་ན། དབྱེར་མེད་གཅིག་ཏུ་བྱས་ནས་ཉམས་སུ་ལེན་པས། བུ་ཆུང་ལ་ཟླ་བ་སྟོན་པ་དང་འདྲའོ། །དེ་ཅི་འདྲ་སྙམ་ན། དང་པོའི་དུས་སུ་མཛུག་གུ་བསྟན་དེ་ནས་ཇེ་མཐོ་ཇེ་མཐོ་ལ་བཏང་ནས། ལག་པ་བརྐྱང་བས་ཟླ་བ་དེ་མཐོང་བ་ཡིན། སྒོམ་ཆེན་པའི་ཉམས་ལེན་ཡང་དེ་དང་ཁྱད་མེད། གཅིག་པུར་རི་ཁྲོད་དབེན་པའི་གནས་སུ་སྡོད་པ་རང་ལ་ཡང༌། སྡོད་ས་རི་ཕུག་ལ་བྱས་ནས་རྒྱུ་འགྲུལ་མང་པོ་ཞིག་འོང་བ་འདི་སེམས་ཀྱི་སྐྱོན་ཡིན་ནམ། ལུས་ཀྱི་སྐྱོན་ཡིན། སེམས་གདོད་མ་ནས་སྐྱེ་བ་མེད་པ་ཆོས་ཀྱི་སྐུ་ལ་གཡོ་འགུལ་མེད། ལུས་འབྱུང་བ་བཞིས་བསྡུས་ཀྱི་ཕུང་པོའི་གཟུགས་སུ་གྲུབ་པ་འདི་ཡང༌། གང་ཡང་མ་འགུལ་བར་སྡོད་མཁན་བྱས་པ་དེ་རང་ཡིན། འོ་ན་རྒྱུ་འགྲུལ་བྱེད་མཁན་དེ་གང་ཡིན་སྙམ་ན། དེ་ཡང་རྣམ་པར་རྟོག་པ་ཡིན་པས། རྗེ་ཏིལླི་པའི་ཞལ་ནས། གཅིག་པུར་སྡོད་ཅིང་རིང་དུ་རྒྱུ། །ལུས་མེད་དབང་པོའི་ཕུག་ན་གནས། །འདུལ་བར་དཀའ་བའི་སེམས་འདུལ་བྱེད། །གསུང་སྟེ། ངས་རྗེ་ཕག་མོ་གྲུ་པ་ལ་ཞུས། གཞན་ཐམས་ཅད་ངས་མ་འཁུམས་པ་ལ་སེམས་འདུལ་བྱེད། བྱ་བ་འདི་ད་རུང་བདེ་མོ་བྱུང་ཞུས་པས། ཞལ་སྔ་ནས། སྔོན་རྗེ་མར་པས། རྒྱུད་སྡེའི་གསུང་མང་པོ་དཔེར་བཅད་པ་ལ། དེ་འདྲ་བའི་སྒྲ་སྐྱོན་དུ་སོང་བ་ལ་ཚིག་བཞི་སྡེ་ཅིག་ཡོད་གསུང༌། ཕྱིས་ཕྱག་རྒྱ་ཆེན་པོའི་དོན་སྐྱེ་བ་མེད་པ་ལ་མངོན་དུ་གྱུར་ནས། ཕྱི་ཏ་མ་དེ་ལ་རྒྱ་གར་ནས་ཚུར་བྱོན་པའི་དུས་སུ་དཔེ་རྣམས་ལྷོ་བྲག་ན་ཡོད་པ་འདི་རྣམས་བཅོས་དགོས་པར་འདུག་པའི་ཐུགས་དགོངས་བཏང་བ་ལ། དེ་ནས་ལྷོ་བྲག་ན་མར་ལ་བྱོན་པའི་དུས་སུ་མར་པ་རྒྱལ་སྲས་བྱ་བའི་སློབ་མ་ཆེ་ཤོས་ཞིག་གིས་དཔེ་གལ་ཆེ་ཤོས་དེ་ཚོ། ལྷོ་སུམ་པའི་ཡུལ་དུ་ཁྱེར་ནས་སོང་བས། དེས་ན་ཚིག་དེ་ཚོ་མ་འགྱུར་བ་ཡིན།

ངས་ཀྱང་དགོན་པར་བསྡད་པའི་དུས་ཚོད་དུ་བླ་མའི་གསུང་ཉམས་སུ་བླངས་པ་མིན་པ་དཔེ་ཅིག་ཀྱང་བཅད་པ་མེད། ཁྱོད་ཀྱང་སྒོམ་འདིའི་དོན་རང་བཞིན་གྱིས་སྔོན་དུ་གྱུར་ནས་འོང་བས། སྤྱིར་ཡང་རྒྱུ་འབྲས་ཀྱི་ཆོས་མངོན་དུ་གྱུར་པ་ལ་ཕལ་ཆེར་ཞིག་དགོས་པ་ཡིན། སྐྱེ་ཤི་བར་དོ་འདི་རང་ལ་འབྱུང་ངེས་པ་ཁྱོད་ཡིན། གསུང་དེ་ལ་བརྟེན་ནས་ཉམས་སུ་བླངས་པས་ཐམས་ཅད་སྐད་ཅིག་མ་ལ་འབྱུང་ཡང་འབྱུང༌། ད་གཅིག་པུར་སྡོད་མཁན་གང་ཡིན་སྙམ་ན། གསུམ་ཚོགས་ཀྱི་རྟེན་འབྲེལ་ཡིན་གསུངས། རིང་དུ་རྒྱུ་མཁན་ནི་རྒྱུ་རྐྱེན་ལས་བྱུང་བའི་རྣམ་པར་རྟོག་པ་འདི་ཡིན། འདུག་རྒྱུ་ཡང་རྣམ་པར་རྟོག་པ་འདི་ཡིན། འདི་ལ་ནན་ཆགས་སུ་མ་བྱས་པར་སོང་ན་ཁྱེད་ཀྱི་ཞུ་བ་དང་འདྲ་བར་གཞན་ཡང་མ་གོ་བ་མང་པོ་ཡོང་ཉེན་གདའ་བས། འདུལ་མཁན་སྐྱེ་བ་མེད་པ་ཆོས་སྐུ་ཡིན། དེ་གཉིས་ཀྱང་དབྱེར་མེད་དུ་བྱས་ནས་ཉམས་སུ་བླངས་པ་མ་གཏོགས་པ་དུས་ནམ་དུ་ཡང་སྤང་བླང་གི་རྒྱུ་མེད། སྤྱིར་ངའི་ཆོས་འདི་གོ་དཀའ། གོ་བའི་སྟེང་ལ་ཆོས་ཐམས་ཅད་འདིའི་ཐོག་ཏུ་ཡོང་བས་ཐམས་ཅད་ཁྲོལ་ནས་ཡོང༌། སྤྱི་ཁྱབ་ཏུ་མ་རིག་པའི་ཁ་སྐད་འདི་ཡང་གོང་དུ་མ་གསུངས་པ་མེད་པས་མ་ཆོག་པ་མེད་ཀྱང་གཞན་ལ་དགོས་པ་ཡོད་པས། ནན་ཆགས་ཞིག་བྱེད་དགོས་གསུངས་ནས་རྣམ་རྟོག་མ་རིག་པ་ལས་བྱུང༌། མ་རིག་འདོད་ཆགས་ལས་བྱུང༌། འདོད་ཆགས་ཀྱི་རྒྱུ་འབྱུང་བ་བཞིས་བསྡུས་པ་ཡིན་ལ། སྐྱེ་བ་མེད་པ་ཆོས་ཀྱི་སྐུ་འདི་ལ་འབྱུང་བ་རྣམ་པ་ལྔས་མ་གོས་པ། དྲི་མ་མེད་པ་དེ་རང་ཡིན༌། འཁོར་འདས་ཀྱི་ཆོས་དཔག་ཏུ་མེད་པ་ཞིག་གསུངས་ཀྱང་ཉམས་ལེན་རྒྱུ་ལྔ་ལྡན་ལས་མེད། སྔོན་བཅོམ་ལྡན་འདས་ཀྱི་དུས་སུ་ཆོས་ལྔ་ལྡན་འདི་ཕྱི་ད་བ་ལ་གསུངས་པ་ཡིན། དེ་མགོན་པོ་ཟླ་འོད་གཞོན་ནུས་གོ་ནས་ཐུགས་ཉམས་སུ་བཞེས་པ་ཡིན། དེ་ཉན་ཐོས་རྣམས་ཀྱི་ཐུགས་སུ་མ་ཤོང་ནས། འཕགས་པ་ཀུན་དགའ་བོའི་ཐུགས་སུ་མ་ཤོང་བས་སྲིད་པ་བར་མ་དོ་མིན་པ་ངོས་མ་འཕྲོད་པ་ཡིན།

ངའི་ཆོས་འདི་མང་ཚོད་ཀྱི་ཐལ་ཅིག་ཡིན་ཡང༌། བཀའ་གདམས་ཀྱི་དགེ་བཤེས་གདུགས་ཐོགས་པ་ལྔ་བརྒྱ་བས་ཀྱང་དགའ་བ་ཡིན། ཡང་དབོན་རིན་པོ་ཆེས་སྔོན་དང་པོའི་འཁོར་བ་བྱེད་མཁན་གྱི་ལྔ་པོ་དེས་ད་ལྟའི་དུས་སུ། གདུལ་བྱ་གར་མཛད་ཞུས་པས། སྤྱིར་ཐུགས་རྗེ་ཆེན་པོ་ཡང་ང་ཡིན། དུས་གསུམ་གྱི་སངས་རྒྱས་ཀྱང་ང་ཡིན། ཕྱོགས་བཅུའི་འཇིག་རྟེན་གྱི་ཁམས་གཞན་དང་གཞན་གྱི་གདུལ་བྱ་ཐམས་ཅད་པས། ད་ལྟའི་གདུལ་བྱའི་ཁམས་ཆེ་བ་ཡིན། འོན་ཀྱང་ཕ་དེ་རྗེ་བཙུན་སྤྱན་རས་གཟིགས་ཡིན། འཁོར་བའི་རྒྱ་མཚོ་སྟོང་པར་མ་གྱུར་གྱི་བར་དུ་བཞུགས་པ་ཡིན། མ་དེ་གཤིན་རྗེ་ཆོས་ཀྱི་རྒྱལ་པོ་ཡིན། དེ་ཡང་འཁོར་བའི་རྒྱ་མཚོ་མ་སྟོང་གི་བར་དུ་བཞུགས་པ་ཡིན། ལས་དགེ་སྡིག་གི་ཤན་འབྱེད་ཅིང་སྡོད་དགོས་པ་ཡིན། བུ་མོ་དེ་ཡི་དྭགས་ཀྱི་རྒྱལ་མོ་གཟི་བརྗིད་ཅན་ཡིན། དེས་ཡི་དྭགས་ཐམས་ཅད་ལས་ངན་པ་ལས་བསྒྱུར་ཞིང་མཐོ་རིས་ལ་འགོད་ནུས་པ་ཡིན། བུ་དེ་དམྱལ་བའི་ཨ་བ་གླང་མགོ་ཡིན། སེམས་ཅན་གྱི་ལས་ངན་ཟད་པ་དང་བདེ་བ་ལ་འགོད་ནུས་པ་ཡིན། ཁོང་གི་ཅིག་དེ་ལྷ་སྦྱིན་ཡིན། ལྷ་སྦྱིན་མེད་ན་སྤྱིར་བཅོམ་ལྡན་འདས་ལ་གདུལ་བྱ་ཆེན་པོ་མི་འོང༌། དགོས་སུ་ཡང་རྒྱལ་བློན་ཆེན་པོ་རྣམས་མི་ཐུལ་བས་ཁོ་ལ་བརྟེན་ནས་འཕྲིན་ལས་བཞི་མཛད་པ་ཡིན་གསུང༌། འོ་ན་ཁོ་ལ་བཀའ་བསྒོ་མཛད་པ་ཡིན་ནམ། སྨོན་ལམ་བཏབ་པ་ཡིན་ཞུས་པས། སྨོན་ལམ་ཡང་བཏབ། བཀའ་བསྒོ་བྱས་ཏེ། ང་དཀར་པོར་བྱུང་ན་ཁྱོད་ནག་པོར་ཤོག ང་དམར་པོར་བྱུང་ན་ཁྱོད་སྔོན་པོར་ཤོག ང་སེར་པོར་བྱུང་ན་ཁྱོད་ཁྲ་བོར་ཤོག་གསུངས་པ་དང༌། མིང་བདུད་དུ་ཐོགས་སོ། །དེ་ཡན་ཆོད་ཀྱིས་སངས་རྒྱས་རབས་བརྒྱའི་གདུལ་བྱ་རྫོགས་པ་ཡིན། སྤྱིར་རྟེན་གྱི་གང་ཟག་ལ་བརྟེན་ནས་ཆོས་སྒོར་ཞུགས་པ་ལྟ་ངོ་མཚར་ཆེ་སྟེ། བླ་མ་བཟང་པོ་འཚོལ་ཤེས་དགོས། རྩ་བའི་བླ་མ་སུ་དགའ་དགས་མི་ཡོང་བས། ཕྱག་རྒྱ་ཆེན་པོ་དོན་མངོན་དུ་གྱུར་ནས། གཞན་གྱི་རྒྱུད་ཚོད་རང་ལ་འཆར་ནུས་པ་ཞིག་དགོས།

དེ་ཡན་ཆོད་རྩ་བའི་བླ་མའོ། །འདྲེན་པའི་བླ་མ་རང་ལའང༌། གོང་མའི་གསུང་བཞིན་བརྗོད་ཅིང་འཁོར་བ་ལ། གོང་ནས་གོང་དུ་གསོལ་བ་འདེབས་པའི་གནས་བསྟན་ནས། རང་གཞན་ཐམས་ཅད་གོང་མའི་རྗེས་སུ་འཁྲིད་པ་དེ་ལ་འདྲེན་པའི་བླ་མའོ། །དཔེ་ཚོགས་ལ་བསྐོར་ལོག་བྱས་ནས་བཤད་པ་བྲེངས་སེ་བ་དེ་མ་གཏོགས་པ་མན་ངག་སྦྲེང་རྒྱུ་གཅིག་ཀྱང་མེད་ནས་གདམས་པ་གཞན་ཐམས་ཅད་ལ་འབར་ཅིང༌། འཁོར་རྣམས་རང་གཅིག་པུའི་རྩར་མགོ་བསྐོར་བ་དེ་ཉན་ཐོས་ཀྱི་སློབ་དཔོན་བྱ་བ་ཡིན། ལྟ་སྤྱོད་དེ་དང་མ་བྲལ་ན་བསྐལ་པའི་བར་དུ་སྡོད་དགོས། དེ་ནས་ཁོང་རྣམ་པ་གསུམ་པོ་སོ་སོར་བཞུད་ནས། གསེར་དངུལ་དང་དར་ཡུག་གི་ཕྱག་རྟེན་ཕུལ་ནས་བཀའ་དྲིན་ཆེ་ཞིང་ཐུགས་ལ་བཏགས་པའི་ཞུ་བ་གསོལ་བས། ཆོས་རྗེའི་ཞལ་ནས་ང་ལས་ཁོང་ཁྱེད་ལ་དྲིན་ཆེ་བ་ཡིན། ཁོ་མེད་ན་ངས་ཚོགས་པ་འདི་རྣམས་མི་སྐྱོང༌། དེའི་རྒྱུ་མཚན་གང་ཡིན་སྙམ་ན། སྔོན་ཆོས་རྗེ་སྒམ་པོ་པ་མྱ་ངན་ལས་འདས་པའི་དུས་སུ། རྗེ་སྒོམ་ཚུལ་གྱིས་གདན་ས་མི་ཡོང་ཟེར་ནས། ཐམས་ཅད་ཀྱི་ཕག་མོ་གྲུ་པ་ལ་གསོལ་བ་བཏབ་པས། ཁོང་གི་ལྕམ་སྲིང་མོས་སྨན་དྲངས་པས་དེས་རྟེན་འབྲེལ་འཆུགས་ནས་གདན་ས་བྱེད་པ་མ་བྱུང་བ་ཡིན། རྗེ་ཕག་མོ་གྲུ་པ་མྱ་ངན་ལས་འདས་པའི་དུས་སུ་ཤུལ་དེར་དབོན་པོ་གཅིག་ཙམ་ཞིག་ཡོད་ན་ཡང་དེ་ལ་བརྟེན་ནས་བསྟན་པ་ཡོང་བ་ལ། ངམ་ཤོད་ལུང་པའི་མི་རྣམས་བླ་མ་དམ་པའི་བུ་ང་ཡིན་ཟེར་བ་མང་ཡང་བདག་པོ་ཡོང་བ་གཅིག་ཀྱང་མེད། དེས་ན་ཁོ་བོ་ཅག་ཀྱང་ཁུར་ཆེན་པོ་ཁུར་དགོས་པ་བྱུང་ནས་གདན་ས་ཆེན་པོའི་ཞབས་ཏོག་ཏུ་སོང་བ་བླ་མ་མཉེས་པའི་འཕྲིན་ལས་ཆེན་པོ་བསྒྲུབས་ཀྱང༌། འོར་ཆེ་ཙམ་ཞིག་ལྟ་ག་ལ་འོང་ལ། མ་ལེགས་པ་སྐད་ཟེར་ནས་ཐམས་ཅད་ཀྱི་ཚུར་ལ་འཇུག་པར་འདུག དེ་ཁོ་ནས་ཁོ་དྲིན་ཆེ་བ་ཡིན། སྤྱིར་ཡང་ང་ཁོ་ཡིན་ཁོ་ང་ཡིན། སང་ཕོད་འཕྲིན་ལས་ཆེན་པོ་བསྒྲུབ་དགོས་པའི་དུས་ཚོད་ཅིག་ལ་ཁོ་མཉེས་པོར་བཅུག་ནས།

ཁྱེད་རྣམས་ཀྱིས་ཀྱང་མཐུ་དཔུང་དང་སྟོང་གྲོགས་བྱེད་དགོས་པ་ཡང་ཡོང་བ་ཡིན་ནོ། །ད་རེས་ཀྱི་ཆོས་འདི་དབང་པོ་འབྲིང་སྟོད་ཀྱི་ཆོས་ཡིན། ཤིན་ཏུ་སྦ་བ་གལ་ཆེ་བས་དཔེར་མ་བཀོད་ཅིག་གསུང༌། སློབ་དཔོན་སྤྱན་སྔ་བས་གཞན་ལ་མི་སྟོན་པར་རང་གཅིག་པུས་ཚགས་བྱེད་པར་ཞུ་ཞུས་པས། ཁྱོད་ཀྱང་ངའི་བསླབ་བྱ་གདན་ས་འདི་ལ་མིག་ཙིག་ཙིག་འདུག་སྟེ། ཁྱོད་རང་ཡང་ཕག་མོ་གྲུར་ཐོད་པ་1$0000033སྐྱུ1$0000035ར་བར་གྲགས་གསུང༌། ཚགས་བྱེད་པ་བགྱིས་ཏེ། ངའི་ཆོས་འདི་གྱ་ཚོམ་དུ་བརྗོད་མི་རུང་གསུང༌། དེ་ནས་དབོན་རིན་པོ་ཆེས་སུམ་ཅུ་རྩ་གསུམ་ལྷའི་གནས་སུ་འགྲོ་བ་ལ་རིའི་རྒྱལ་པོ་རི་རབ་ཀྱི་བང་རིམ་ཐམས་ཅད་འཛེགས་ནས་ཐེམ་པ་གཅིག་གཉིས་ལས་མ་ཐོན་ནས་ལྡོག་པ་དང་འདྲ་བ་བཞིན་དུ། སྔོན་གྱི་དུས་སུ་ཡང་ས་དགུ་པ་ནོན་པ་ལ་བརྟེན་ནས། བླ་མ་གཅིག་མེད་པས་ས་བཅུ་པ་འགོང་མ་ནུས་པས། དེ་ལ་བལྟས་ནས་ད་ལྟའི་དུས་སུ་བླ་མ་དམ་པའི་དྲིན་ལན་དུ་སོང་ན་བ་སྤུའི་བུ་ག་གཅིག་བསྐྱེད་པའི་ཡོན་ཏན་འབུམ་གྱུར་གྱི་ཆར་ཡང་མི་ཕོད་དེ། ད་ལྟའི་དུས་སུ་ངོ་བསྲུང་གི་ཞབས་ཏོག་ཀྱང་འོང་བར་དཀའ་བར་འདུག་ཞུས་པས། ཆོས་རྗེའི་ཞལ་ནས། སེམས་ཅན་ལ་རེ་བ་བསྟན་པ་ཅིག་ལ་བརྒྱ་སྟོང་ཡང་མི་འགྲོ །དཔལ་མགོན་བྱེད་པ་བླ་མ་གཙོ་ཆེ། སྔོན་བྱང་ཆུབ་སེམས་དཔའ་ཉི་མའི་སྙིང་པོས་འཁོར་ལྔ་བརྒྱ་ལ་སེམས་བསྐྱེད་པ་མཛད་པས། བསླབ་བྱ་ཉམས་པས་སྐྱེ་བ་འདིའི་འོག་རོལ་ཏུ་རྟ་ལྔ་བརྒྱར་སྐྱེས་པ་ལ། ཁོང་རྟ་ཅང་ཤེས་ཤིག་ཏུ་སྐྱེ་བ་བཞེས་ནས་བཅོམ་ལྡན་འདས་འཁོར་དང་བཅས་པ་དེར་མ་བྱོན་ན། སྐྱེ་བ་བཅོ་ལྔའི་བར་དུ་དེར་སྡོད་དགོས་པ་ཡིན། དེས་བཅོམ་ལྡན་འདས་ལ་བརྟེན་ནས་སྐྱེ་བ་དེའི་འོག་རོལ་ཏུ་ངན་སོང་ནས་ཐོན་ནས་སུམ་ཅུ་རྩ་གསུམ་ལྷའི་གནས་སུ་སྐྱེས་པ་ཡིན། ད་ལྟའི་དུས་འདིར་ཡང་ཆོས་འདི་དང་འབྲེལ་ནས་ང་ལ་གསོལ་བ་འདེབས་དགོས་པ་ཡིན། ང་མི་རབས་བཅོ་ལྔའི་བར་དུ་སོང་ཡང་རྩ་བའི་བླ་མ་བྱས་པས་ཆོག་པ་ཡིན།

དེའི་རྒྱུ་མཚན་གང་ཡིན་སྙམ་ན། སྔོན་རྗེ་བཙུན་འཇམ་དབྱངས་ལ་ཆོས་སློབ་པ་བས་ཀྱང་བསྒོམ་པ་གལ་ཆེ་བའི་བཀའ་སྒོ་ཡོད་པ་ཡིན་ཏེ། ཁོང་ཐུགས་ཤེས་རབ་ལ་འབྱམས་པས། ན་ནིང་དུས་ཚོད་དུ་རྟ་ཆགས་ལ་སྐྱོ་སངས་ལ་ཕྱིན་ཙམ་ན། གཟོད་ཕྱག་རྒྱ་ཆེན་པོའི་ཞུ་གཏུག་བྱེད་དགོས་བྱུང་བ་ཡིན། དགེ་བའི་བཤེས་གཉེན་ཡེར་པ་བྱ་བ་ཞིག་རྗེ་ཕག་མོ་གྲུ་པའི་ཞལ་མཐོང་གསུང་ཐོས་ཀྱང་རྩ་བའི་བླ་མར་བྱར་མ་ཤེས་ནས། དཔལ་སྟག་ལུང་ཐང་པར་ཞབས་ཏོག་བྱས་པ་ལ། ཕྱིས་འདས་མཆོད་ཀྱང་ཁོང་གི་དུས་མཆོད་བྱེད་ནས་རིན་པོ་ཆེ་དེ་ལ་མ་བཏུད་པར་འདུག་པས། དེའི་རྟེན་འབྲེལ་གྱི་དབང་དུ་བྱས་ན། མགོ་ཞབས་ནས་མར་ལ་བཏགས་པ་ཡིན། རང་ཡང་ཁ་རྗེ་དང་དབང་ཐང་ལྡོག་གམ་ཆུང་དུ་འགྲོ་བ་ཡིན། ད་རེས་ཀྱི་ཆོས་འདི་ལ་ཡོན་ཆེན་པོ་ཞིག་འདོད་པས་ཁྱེད་སྤུན་དུ་ཡོད་གསུང༌། ལྔ་ཡོད་ཞུས་པས། ལྔ་ཚིགས་དེ་ང་ལ་ཕུལ་ཅིག་གསུང༌། ཡབ་ཡུམ་གྱི་དབུ་མཛད་ཐམས་ཅད་འབུལ་ལོ་ཞུས་པས། འོ་ཁྱོད་ཀྱི་ཕ་རྒན་ཡང་འདིར་ཐོན་པར་འདུག་གསུང༌། ངའི་ཆོས་འདི་ཡང་ཤིན་ཏུ་མངར་ཏེ་ཁྱོད་ཀྱི་ཡོན་ཡང་ཆེ། འཛམ་བུའི་གླིང་གི་ཟས་ནོར་སྙིང་གསུམ་ཐམས་ཅད་འབུལ་བ་བས། ཁྱོད་ཀྱི་སྤུན་ཟླ་འདི་ཚོགས་འགྱུར་གྱི་ཆེ་བ་ཡིན། སྤྱིར་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་ང་ལ་དགྲ་བ་སྤུ་ཙམ་ཡང་མེད། རྒྱ་ནག་པོ་གྱེན་དུ་ལོག བྱང་ཕྱོགས་ལྷོ་རུ་སོང༌། ནུབ་ཤར་ཕྱོགས་སུ་སོང་ཡང༌། ང་ལ་གདུལ་བྱ་ཆེར་འགྲོ་བ་མ་གཏོགས་པ་ཉམས་མི་ནུས་པ་ཡིན་གསུང༌། ཡང་དབོན་རིན་པོ་ཆེས། ཉི་མ་ལྷོ་ནུབ་ཀྱི་ཕྱོགས་འདྀ་མ་བདེ་བ་ཞིག་བྱུང་ཞུས་པས། མ་བདེ་བ་དེ་ཁྱོད་གདུལ་བྱ་ཆེ་བའི་རྟགས་ཡིན། སློབ་དཔོན་སྤྱན་སྔ་བ་ལ་ཡང་ཁྱོད་ཀྱིས་ཀྱང་ཁོ་ལ་ནམ་དགོས་པའི་དུས་སུ་རོགས་དན་ལ་འབུངས་ཤིག་གསུང༌། ཡང་ལྷ་སྦྱིན་གྱི་གདུལ་བྱ་གར་ཡོད་ཞུས་པས། ཕྱོགས་མི་གསུང་ནས་རྒྱལ་པོ་ཆེན་པོ་གཅིག་ཏུ་ཡོད་དེ་ཡོང་གསུང༌། འཕྲིན་ལས་ཆེ་ཆུང་ཞུས་པས།

བསྟན་པ་འདི་ལ་ང་ལ་འདུད་པ་མང་པོ་ཞིག་འབྱུང་ན་འཕྲིན་ལས་ཀྱང་ཆེ་བ་དེ་རང་ཡིན་གསུང༌། འདི་ལ་གབ་ཚིག་ཅིག་ཡོད། དེས་ཆོག་གསུང༌། དོ་ནུབ་དགོང་མོ་འོ་ཅག་ཕ་སྤད་ཀྱི་ཆོས་འདི་དམར་བ་ཡིན་གསུང༌། དེ་ནས་དགེ་བའི་རྩ་བ་ལ་བསྔོ་བ་མཛད་དོ། །ཕྱི་དེ་ནང་གོང་གི་དུས་སུ་དབོན་རིན་པོ་ཆེས། ཕྱག་དཔེ་ལ་བཀོད་ནས། དམ་ཆོས་ཐེག་པ་ཆེན་པོ་གསང་སྔགས་འདི། །བདུད་རྩི་བཅུད་ཀྱི་ཡང་སྙིང་ཡིན། །མ་རིག་འཁྲུལ་པ་རྩད་ནས་གཅོད། །འཁོར་བ་མཐའ་མ་ཡོད་པར་གོ། །བརྒྱུད་པ་དཔག་ཏུ་མེད་པ་ཅིག །གཞན་གྱིས་སྣང་བར་བྱོན་ལགས་ཀྱང༌། །ངོ་བོ་རང་བཞིན་ཆོས་སྐུ་ཡིན། །མཚན་ཉིད་བླ་མ་དམ་པ་ཡིན། །དུས་ད་རེས་བྱོན་པ་ངོ་མཚར་ཡང༌། །མོས་གུས་ཅན་ལ་འབྲལ་རྒྱུ་མེད། །དལ་འབྱོར་ཐོབ་པའི་སྐྱེ་བོ་རྣམས། །ཟང་ཟིང་ནོར་ཕྱིར་མ་འབྲེང་བར། །བླ་མ་རྗེ་ལ་གསོལ་བ་ཐོབ། །དགེ་བ་འདིས་མཚོན་བསོད་ནམས་ཀྱིས། །བདག་དང་འགྲོ་དྲུག་སེམས་ཅན་རྣམས། །སྡུག་བསྔལ་ནད་ལས་ཐར་གྱུར་ཅིག །བདེ་སྐྱིད་གཏེར་ལ་སྤྱོད་པ་དང༌། བླ་མེད་བྱང་ཆུབ་མྱུར་ཐོབ་ཤོག །ཆོས་འདི་ལ་དཔེ་གསུམ་ལས་མེད་དོ། །དབོན་རིན་པོ་ཆེ། མཁན་པོ་རིན་པོ་ཆེ། སྤྱན་སྔ་རིན་པོ་ཆེ་དང་གསུམ་གྱི་ཕྱག་ཏུ་རེ་རེ་ཡོད། གསེར་ཁང་སྒོ་བཅད་མ་རྫོགས་སོ།། །། 

༧༧༣༽ ༄། །ཕྱག་རྒྱ་ཆེན་པོ་གསེར་ཁང་སྒོ་བཅད་མའི་རྒྱབ་ཆོས།། 1$0000035 ན་མོ་གུ་རུ། དང་པོ་ཀུན་བཟང་ཐོག་མེད་ཡང་ཐིག་ལས། །དཔལ་ཀུན་ཏུ་བཟང་པོས་འདི་སྐད་གསུངས། །ང་ནི་འགྲོ་འདུལ་ཚོགས་སྤྱོད་ལེགས་སྟོན་ཆེ། །བྱང་ཕྱོགས་ཁ་བ་ཅན་དུ་ང་ཉིད་འོང༌། །མིང་ནི་རིན་ཆེན་དཔལ་ཞེས་པ། །ས་བཅུའི་སེམས་དཔའི་འཁོར་གྱིས་བསྐོར། །འདུས་པ་ཁྲི་ཕྲག་མང་པོའི་དབུས་ན་བཞུགས། །རིགས་གསུམ་མགོན་པོ་ལ་སོགས་ཀྱི། །ཐུགས་རྒྱུད་བདག་གིས་སྨིན་པར་བྱེད། །འཇིག་རྟེན་མགོན་པོ་རིན་ཆེན་ནི། །ཡེ་ཐོག་དང་པོའི་སངས་རྒྱས་འཁྲུལ་མ་མྱོང་བ་ཡིན་གསུང་བ་ལགས། ས་ལུ་ལྗང་པའི་མདོ་ལས། འཁོར་བ་དང་པོ་ཆགས་དུས་ལམ་ལྔ་ལ་གྱེས་ནས་ཆགས་པ་དང༌། འཁོར་བའི་རྒྱ་མཚོ་ཆེན་པོ་འདི་ཀུན་ཏུ་བཟང་པོས་གཟིགས་ནས། ཐུགས་མུག་སྐྱེས་པར་གྱུར་པའི་ཚེ། རྒྱ་མཚོ་སྐེམས་པར་དགོངས་ནས། དང་པོ་ཡིག་ཚང་ཀ་ཁ་བསླབ། །བར་དུ་ཚུལ་སྡོམ་གཙང་སྦྲ་བསླབ། །མཐའ་མ་ཐེག་པ་བསམ་མི་ཁྱབ། །ཅེས་པ་དང༌། འཁྲུལ་མ་མྱོང་གི་སངས་རྒྱས་ཆོས་རྗེ་རིན་པོ་ཆེ་ཡིན་གསུངས་པའི་བཀའ་སྩལ་བྱོན་པ་ལ། རྗེའི་ཞལ་ནས། ང་ནི་ཐ་དད་སྟོན་ཅིང་གཅིག་ཏུ་གནས། །གཅིག་ཏུ་གནས་ཤིང་ཐ་དད་སྟོན། །ཡེ་ཤེས་ལུས་ཅན་བདག་གིས་ནི། །ཐོག་མེད་དུས་ནས་ད་ལྟའི་བར། །མུན་པའི་ཁྲོད་དུ་འཁྱམས་མ་མྱོང༌། །བདག་ནི་དམ་པའི་ཕར་ཕྱིན་པས། །ཤེས་བྱའི་དོན་ལ་མཁས་པ་ཡིན། གསུང༌། །མཁྱེན་པའི་ཡེ་ཤེས་ལ་མངའ་བརྙེས་པས་རྒྱུ་འབྲས་ཀྱི་རྟེན་འབྲེལ་ཐམས་ཅད་ཐུགས་སུ་ཆུད་པས། མ་རིག་པ་སེམས་ལས་བྱུང་མ་བྱུང་ཤེས་པ་འོང་བ་ལགས། དོན་དམ་མེ་ལོང་སྙིང་པོ་ལས། །སེམས་ཉིད་དོན་དམ་འདྲེས་མེད་ལ། །མ་རིག་འཁྲུལ་པའི་འདྲེས་ཀྱང་མེད། གསུང༌། དོན་དམ་རྣམ་ངེས་ཀྱི་མདོ་ལས་ཀྱང༌། །དག་པ་སྐྱོན་མེད་སེམས་ཉིད་འདི། །ཉེས་སྐྱོན་མ་རིག་ཚོགས་དང་བྲལ། །ཞེས་པ་དང༌། བརྟག་གཉིས་ལས། སེམས་ཅན་ཐམས་ཅད་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབས། །ཞེས་པའི་ལུང་དཔག་ཏུ་མེད་པ་ཡོད་ཀྱང་དེ་ལས་གོ་བར་མི་ནུས་ན།

བདེན་པར་སྨྲ་བ་རྣམས་ལ་གོ་བ་གང་གིས་ལེན་ན་འདི་ལྟར་ལགས་གསུང༌། ཡང་དག་པའི་དོན་ནམ་མཁའ་ལྟ་བུ་དང༌། མ་རིག་པ་གཅིག་པའི་དོན་ཅི་ལ་ཡོད། ལས་ཀྱི་རླུང་གློ་བུར་ལས་བྱུང་བ་དང༌། ཡེ་ཤེས་ཀྱི་རླུང་དྲི་མས་མ་གོས་པ་དང་གཅིག་པར་གར་ཡོད། ནང་དུ་རྒྱུ་ཚུལ་ཡང་མི་གཅིག་སྟེ། གཡས་གཡོན་གཉིས་ནས་རྒྱུ་བ་ལས་ཀྱི་རླུང་མ་རིག་པ་ཡིན། དབུས་སུ་རྒྱུ་བའི་རླུང་ནི་ཡེ་ཤེས་ཡིན། ཟག་བཅས་གཡས་གཡོན་གཉིས་ན་རྒྱུ། ཟག་མེད་དབུ་མའི་ནང་ནས་རྒྱུ་བ་ཡིན། རྩ་ངོས་འཛིན་གྱི་རྒྱུ་ལུགས་ཞལ་སྔ་ནས་གསུངས་པ་འདིར་མ་བཀོད་པ་ལགས། སྤྱིར་ནི་དངུལ་དང་དངུལ་རྡོ་ལྟ་བུ་ཡིན་ཏེ། དངུལ་རྡོ་ལས་དངུལ་མ་བྱུང་དངུལ་ལས་དངུལ་རྡོ་མ་བྱུང༌། དངུལ་དང་དངུལ་རྡོ་མི་གཅིག དེ་བཞིན་དུ་སེམས་དང་མ་རིག་པ་གཅིག་ལས་གཅིག་མ་བྱུང༌། འདྲེས་པ་མིན་ཏེ་ལྷན་སྐྱེས་སུ་མ་བྱུང༌། མ་རིག་པ་སེམས་མ་ཡིན། སེམས་དང་མ་རིག་པ་གཅིག་པ་ཡང་མ་ཡིན། སེམས་ལ་མ་རིག་པ་མེད། མ་རིག་པ་ལ་སེམས་ཀྱི་ཡོན་ཏན་གཅིག་ཀྱང་མེད། སེམས་ལ་ནི་མ་རིག་པ་ལས་སེམས་ཀྱང་མེད། ཕར་ཕྱིན་ནས་སེམས་ལ་སེམས་མ་མཆིས་སྟེ། སེམས་ཀྱི་རང་བཞིན་འོད་གསལ་བ་ལ་སོགས། ཞེས་པ་དང༌། སེམས་ནི་ནམ་མཁའ་ཡོངས་སུ་དྭངས་པ་དང་འདྲ་ལ། མ་རིག་པ་སའི་དྲོད་གཤེར་འདུས་པ་ལས་ན་བུན་སྤྲིན་དང་ཁུག་སྣས་མདངས་བཀབ་པ་དང༌། རྒྱ་མཚོའི་སྟེང་རླུང་གིས་གཡོས་པ་དང༌། ཤེལ་སྒོང་རྩིས་གཡོགས་པ་དང༌། གསེར་ལ་ལ་ཆས་གཡོགས་པ་དང༌། ཉི་མ་སྤྲིན་གྱིས་གཡོགས་པ་ལ་སོགས་པ། དཔེ་ལྔ་ནི་ཞལ་སྔ་ནས་གསུངས་པས། གློ་བའི་རྩ་ནང་ནས་བྱུང་བ་མ་རིག་པའི་རླུང༌། སྙིང་དང་སྲོག་རྩ་འདྲེས་མ་ནས་རྒྱུ་བ་ཡེ་ཤེས་ཀྱི་རླུང༌། གློ་བ་ནས་རྒྱུ་བའི་རླུང་གིས་སྲོག་རྩ་ནས་རྒྱུ་བའི་རླུང་ཕར་ལ་བཀབ་པས་མ་རིག་པའི་མ་རིག་པ་ཡིན། འབྱུང་བཞིས་སྟོབས་བསྐྱེད་པ་མ་རིག་པ་ཡིན། རྩ་གཉིས་པོའི་རླུང་གི་རྒྱུ་ལུགས་ཀྱི་ངོ་སྤྲོད་དེས་གོ་བར་བྱེད་པ་ཡིན།

སྤྱིར་རྒྱུ་འབྲས་ཀྱི་རྟེན་འབྲེལ་ཐམས་ཅད་དེ་དང་འདྲ་བར་སྤུ་རིས་མི་འདོར་བར་ཡོད་པ་ཡིན་གསུང༌། སངས་རྒྱས་བཅོམ་ལྡན་འདས་ཀྱིས་ནི་གཅིག་ཏུ་དཀར་བ་རྣམས་ནི་གཅིག་ཏུ་དཀར། གཅིག་དུ་ནག་པ་རྣམས་ནི་གཅིག་ཏུ་ནག་གསུངས་པས། སེམས་ཉིད་གདོད་མ་ནས་འདུས་མ་བྱས་པ་དྲི་མ་མེད་པ་ཉག་གཅིག་པུ་སྐྱོན་དང་བྲལ་བ་དང༌། མ་རིག་པ་རྒྱུ་རྐྱེན་ལས་སྐྱེས་པ་གཉིས་མི་གཅིག གོ་མ་གོ་ནི་མཁྱེན་པའི་ཡེ་ཤེས་ཡོད་མེད་ཀྱི་ཁྱད་པར་ཡིན་གསུང༌། འཇམ་དབྱངས་ཆོས་ཀྱི་ཞུས་ལན་ནི། ཆོས་རྗེ་རྟེན་འཕྱག་ལ་བྱོན་ནས་གདན་སུམ་རིམ་མཛད་ནས་བཞུགས་པའི་དུས་སུ། སྐྱོབ་པ་དང་དབང་སྡུད་ཀྱི་ཏིང་ངེ་འཛིན་ལ་བཞུགས་པས། རྩ་གཡོན་པའི་ནང་དུ་ཛཱ་བྱེད་ཡེ་ཤེས་ཀྱི་རླུང་ནང་དུ་ཆུད་པས། ཕྱི་རོལ་ནས་འཇམ་དབྱངས་ཆོས་ཞུ་རུ་བྱོན་པ་ལ། གསུང་རྣམ་པར་ཐུགས་ལ་རྒྱུན་ཚུགས་ནས་སྐུ་ཞི་བའི་ངོ་བོས་ཆོས་བསྟན། འཇམ་དབྱངས་ཀྱིས་ཀྱང་ཕྱག་ཆེན་གཏན་ལ་ཕེབས་པ་ཡིན་གསུང༌། སངས་རྒྱས་བཅོམ་ལྡན་འདས་ཀྱི་སྐུ་གསུང་ཐུགས་རིགས་གསུམ་མགོན་པོ་ཡིན་པས། སངས་རྒྱས་བསྟན་པ་འདི་འཛིན་པའི་རིང་ལ་རིགས་གསུམ་མགོན་པོ་ས་བཅུའི་སེམས་དཔར་བཞུགས་གསུང་བ་དང༌། སངས་རྒྱས་བསྟན་པ་ཅི་ཙམ་འཛིན་པ་ཙམ་གྱིས་ས་བཅུའི་སེམས་དཔའ་ཡང་ཤེས་བྱ་སྲབ་ཏུ་འགྲོ་བ་ལགས། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་དེས་འཁོར་བ་མ་སྟོང་གི་བར་དུ་སེམས་ཅན་གྱི་དོན་བྱེད་པ་རྒྱུད་ལུང་ཀུན་ན་གསལ། དཔལ་འབྲི་གུང་པ་འདི་ཉིད་རྣམ་སྣང་དང་པོའི་རྒྱུད་ནས། སངས་རྒྱས་བཅོམ་ལྡན་འདས་ཡིན་པར་གསུངས་པ་དང༌། ས་བཅུའི་སེམས་དཔའ་རྣམས་ཀྱི་བླ་མར་འབྱོན་པར་གསུངས་པ་དང༌། འབྲི་སྒང་རྟེན་འཕྱག་ཅེས་བྱ་བ་དེར། རྡོ་རྗེ་འཆང་གིས་འཇམ་དབྱངས་ཀྱིས་སེམས་ཀྱི་སྒྲོ་འདོགས་གཅོད་ཅེས་པའི་ལུང་ཡོད་པ་ཡིན། སྐུ་རྣམ་སྣང་དང་པོ་རྡོ་རྗེ་འཆང་གི་རྣམ་པར་ཐར་པའོ། །ལྷོ་ནུབ་ཕྱོགས་འདིར་མ་བདེ་བ་ཅིག་བྱུང་བྱ་བ་འདི་ཡང་ཁྱོད་ཀྱི་གདུལ་བྱ་ཡིན་ཞེས་པ་ནི།

སྔོན་ནུབ་ཕྱོགས་ཙཎྜ་ཏ་ཞེས་བྱ་བ་ན། ཁོ་བོ་་་་་་ཆོས་རྗེ་དེ་བཞིན་གཤེགས་པ་ཀླུ་རིགས་སྒྲོན་མ་ཞེས་བྱ་བ་གཅིག་ཏུ་སྐྱེས་པ་ཡིན། དེའི་དུས་སུ་ཁྱོད་་་་་་དབོན་རིན་པོ་ཆེ་བྱང་ཆུབ་སེམས་དཔའ་སྒྲ་འབྱིན་དབང་ཕྱུག་ཡིན། ཁོ་ནི་་་་་་གོང་གི་རྒྱལ་པོ་ཆེན་པོ་ཞིག་ཏུ་ཡོད་ཅེས་དགེ་སློང་འོད་ཀྱི་སྒྲ་བྱ་བ་ཡིན། དེའི་དུས་ན་ཁོ་དང་ཁྱོད་ལ་རིམ་གྲོའི་འབྲེལ་དང་དམ་ཚིག་ཅིག་ཡོད་པས་ཁོ་ཁྱོད་ཀྱི་གདུལ་བྱར་འོང་བ་ཡིན། དེ་ཡང་ཁོ་ལྷོ་ནུབ་ཕྱོགས་སུ་མེད་ན་ཁྱོད་ཁོའི་འགྲོ་ས་དེར་འགྲོ་དགོས་ཡོང་ནས་ཁྱོད་ཀྱང་དགེ་སློང་གི་ཚུལ་མི་ཐུབ་ཅིང་ཚེ་ལ་བར་ཆད་ཡོང་བ་དང༌། ངའི་བརྒྱུད་པ་རིན་པོ་ཆེ་འདི་ཡང་ཆད་པ་ཡིན་ཏེ་མ་ལེགས་པ་ཡིན། དེ་ཡང་ཁོ་ལྷོ་ནུབ་ཕྱོགས་སུ་ཡོད་པས་ལེགས་པ་ཡིན་གསུང༌། ད་ངའི་མི་བརྒྱུད་རིན་པོ་ཆེ་འདི་དར་ཏེ། ཐ་མ་སྒོམ་མ་ར་ལུག་ཅན་རྣམས་ཀྱིས་བུ་ཆུང་པང་ཞིང་ཐེམ་པ་འཛིན་པའང་ཡོང་བ་ཡིན། དེས་ན་མ་བདེ་བ་དེ་ཁྱོད་ཀྱི་གདུལ་བྱར་འོང་བ་ཡིན་པས་འདི་ལ་ཕྲག་མ་དོག་དང་ལེགས་པ་ཡིན། ད་ཁྱོད་རང་ནས་བཟུང་སྟེ། མི་རབ་བཅུ་གཅིག་གམ་བཅུ་གཉིས་ནས་ཁྱོད་རང་གནས་འདིར་གདུལ་བྱའི་ལྷག་མ་ལུས་པ་དེ་སྐྱོངས། དེའི་དུས་སུ་མ་བདེ་བ་དེ་ཁྱོད་ཀྱི་ཞབས་ལ་གཏུག་ཅིང་གདུལ་བྱ་ཡིན། ཕྱོགས་བཞི་ཕྱོགས་ལོག་ཀྱང་ང་ལ་དགྲ་མེད། གནམ་ཆགས་ས་རྡིབ་ཀྱང་མི་རབས་དྲུག་གི་རིང་ལ་དགྲ་མེད། ལར་1$0000021དབོན་རིན་ཆེན་1$0000035་་་་་ཁོ་ལ་ཁུར་ཆེན་པོ་འཁུར་དགོས་པའི་དུས་ན་ཁྱེད་སྤྱན་སྔ་བ། མཁན་པོ་རིན་པོ་ཆེ་གཉིས་པོས་ཀྱང་ཁོའི་གྲོགས་དན་གྱིས། ངའི་གནས་འདི་ལ་ཆགས་འཇིག་འོང་ན་ཡང་ཁོས་ལན་པ་མ་ཡིན། དེ་ཡང་རྒྱུ་མཚན་ཞིག་གིས་འོང་བའི་དགོས་པ་ཡོད་པས་མི་ལྟོ་བའི་རྒྱུ་མཚན་ཡོད། དེ་མ་བྱུང་ན་གསེར་གྱི་ཟམ་པ་འདྲ་བའི་བརྒྱུད་པ་འདི་འཆད་པས་དེ་བྱུང་བས་མི་སྟོ། སྤྱིར་སངས་རྒྱས་ཀྱི་བསྟན་པ་ཡུན་རིང་དུ་གནས་པ་དང༌།

དགོས་ངའི་ཆོས་བརྒྱུད་འདིས་འཁོར་བ་མ་སྟོང་གི་བར་དུ་འཛིན་པ་ཡིན། འདིའི་རྒྱུ་མཚན་ཡང༌། སྔོན་ལྷ་སྦྱིན་གྱིས་སྨོན་ལམ་བཏབ་པ་ཁྱོད་ཀྱི་བསྟན་པ་དཀར་པོ་འདི་ངས་ནག་པོར་བཤིག་པར་གྱུར་ཅིག་བྱས་པའི་ཚེ། ངས་སྨོན་ལམ་བཏབ་པ། ཁྱོད་སངས་མ་རྒྱས་ཀྱི་བར་དུ། སངས་རྒྱས་ཀྱི་བསྟན་པ་དར་རྒྱས་བྱེད་ཅིང་འགྲོ་བ་སྐྱོབ་པར་ཤོག་ཅིག་ཅེས་སྨོན་ལམ་བཏབ་པ་ཡིན། ཡང་ཁོས་ངས་ཁྱོད་ཀྱི་གནས་མལ་ལ་གནོད་པ་དང་བཤིག་པར་གྱུར་ཅིག །ཅེས་པའི་ཚེ། ངས་སྨོན་ལམ་བཏབ་པ་ཁྱོད་ཀྱི་དེ་ལྟར་གྱུར་པ་ན། ངའི་ལྷ་ཆོས་མི་ཆོས་དར་ཞིང་ཁྱོད་འདུལ་བ་དང་འཁོར་བ་མ་སྟོང་གི་བར་དུ་འགྲོ་བའི་མགོན་དུ་གྱུར་ཅིག བྱས་པ་ཡོད་པ་ཡིན་གསུང༌། ནུབ་ཕྱོགས་ཙཎྜ་ཏ་ན་དགེ་སློང་འོད་ཀྱི་སྒྲ་བྱ་བ་དེས་རིམ་འགྲོར་བྱས་པ། བྱང་ཆུབ་སེམས་དཔའ་ཁྱེད་ནི་རིན་ཆེ་བས་ཁྱེད་ཀྱི་འཁོར་དང་ཁྱེད་རང་གི་ཚབ་ཏུ་སྐྱོན་ཡོན་གང་དགོས་བྱེད་པར་ཤོག བདག་དང་བདག་གི་བརྒྱུད་པ་ཡང་དར་ཞིང་རྒྱས་པ་དབང་ཕྱུག་དང་ལྡན་པར་ཤོག ནམ་ཞིག་ཁྱེད་ཀྱི་ཞབས་ལ་གཏུགས་ནས་ནི། མཁྱེན་བརྩེའི་ཐུགས་རྗེས་འཛིན་པར་ཤོག །ཅེས་པའི་སྨོན་ལམ་ཡོད་པ་ཡིན་གསུང༌། ཀུ་བཻ་རའི་ཕུག་ན་ཡོད་པའི་དུས་སུ། ལྷས་སྦྱིན་གྱིས་སྒྱོགས་འཕངས་ནས་རྐང་པའི་མཐེ་བོང་ལ་སྒྱོགས་ཕོག་དུས་ཡིན་པ་ལ་ཤིང་ཚལ་པ་ཟུག་པའི་དུས་ན། གནོད་སྦྱིན་ལག་ན་རྡོ་རྗེ་ལ་སོགས་པ་རྣམས་ཀྱིས་ཁོའི་སྡེ་དང་གྲོང་ཁྱེར་བཅོམ་པའི་རྒྱུ་འབྲས་ཀྱང་ཡིན། སྨོན་ལམ་དང་རྒྱུའི་ལན་ཆགས་གཉིས་ཀ་ཡིན་པས་རེས་ཞིག་ལ་མི་སྟོ། སྤྱིར་སངས་རྒྱས་ཀྱི་བསྟན་པ་ལ་འདུད་པ་འགའ་ཞིག་དང༌། དར་རྒྱས་ཅི་ཙམ་ཆེ་ན་ངའི་བསྟན་པ་ཡིན། སངས་རྒྱས་བསྟན་པ་ཅི་ཙམ་དར་བ་ངའི་བསྟན་པ་ཡིན། ལར་མ་རིག་པ་སེམས་ལས་མ་བྱུང་བ་འདི་མ་ཤེས་པ་ཡང༌། རྒྱུ་འབྲས་ཀྱི་རྟེན་འབྲེལ་ཐ་དད་མ་གོ་བས་ལན་པ་ཡིན་པས། ཤེས་བྱའི་དོན་ལ་མཁས་དགོས་པ་ལགས། ལར་སེམས་ཉིད་འོད་གསལ་ཆོས་སྐུ་དང༌།

རྒྱུ་རྐྱེན་ལས་སྐྱེས་པའི་རྣམ་རྟོག་དང་གཉིས་འདྲེས་ནས་འོད་གསལ་ཆེན་པོ་ནམ་མཁའ་དང་འདྲ་བ་ཞིག་བྱུང་ན་གོ་ནས་འོང་བ་ཡིན། གཞན་ནི་མ་གོ་བ་བདེན་པ་ཡིན། བག་ཆགས་ཀྱི་ས་བོན་ངན་པ་ཟད་ན་སེམས་མངོན་དུ་གྱུར་པ་བྱ་བ་ཡིན། ས་བོན་བཟང་པོ་ཀུན་གཞི་དེ་ལ་ཟེར་བ་སྟེ། བཟང་པོ་དེ་ངན་པའི་སྐྱོན་གྱིས་སྒྲིབ་པ་ཡིན། སྒྲིབས་པ་ལ་སེམས་ཅན་ཟེར་བ་དང་བག་ཆགས་བཟང་པོའི་རྐྱེན་དང་བྲལ་བ་ལ་སངས་རྒྱས་ཟེར་བ་ཡིན། བག་ཆགས་ངན་པ་ལ་མ་རིག་པའི་ལུས་ཟེར་བས། དཀོན་མཆོག་བརྩེགས་པ་ལས། འཁོར་བར་འཁོར་བ་ཡང་ལུས་ཀྱི་འཁོར་ལོས་འཁོར་བྱ་བ་ཡང༌། འབྱུང་བ་བཞིས་གཅིག་གིས་གཅིག་སྟོབས་བསྐྱེད་ནས་ཀུན་གཞི་རྣམ་པར་དག་པ་དེ་ཕར་ལ་སྒྲིབས་ནས་འབྱུང་བ་བཞིའི་རྐྱེན་དབང་དང་འཁོར་ལོས་བསྐོར་བ་ཡིན་པ་མིན་ནམ། འབྱུང་བ་བཞིའི་དྲི་མ་འདི་ཅི་ཙམ་དུ་དག་ན་སེམས་ཉིད་གདོད་ནས་དག་པ་ཇེ་གསལ་ལ་འགྲོ་བས་འདི་གོ་དགོས། དེས་སྡིག་པ་མི་དགེ་བ་དང་དཀོར་དང་དྲིན་ལ་ལན་དང་དམ་ཚིག་བསྲུང་སྡོམ་རྣམས་དགོས་པ་ཡིན། སེམས་ཉིད་ཆོས་སྐུ་ལས་དགེ་སྡིག་མ་གྲུབ་ཀྱང་རྐྱེན་གྱི་གཡོགས་པ་ཞིག་ཡིན་པས། དེ་སེམས་ཤིང་རྐྱེན་དང་བྲལ་དགོས་པ་ཡིན་གསུང༌། འབྱུང་བ་བཞིས་ཉོན་མོངས་པའི་སྟོབས་བསྐྱེད་ནས་བག་ཆགས་བསྐྱེད་དབང་ཇེ་ཆེ་ལ་སོང་ནས་མངོན་ཞེན་དང་འཛིན་པ་ཇེ་ཆེ་ལ་སོང་བས། འཁོར་བའི་རྒྱ་མཚོ་ཆེན་པོ་འདི་འོངས་པ་ཡིན་མོད། སེམས་འབྱུང་ཐམས་ཅད་མ་རིག་པ། མ་རིག་པ་རྐྱེན་སྐྱེས་འབྱུང་བ་བཞི། དེས་ན་སྔོན་སངས་རྒྱས་དང་སེམས་ཅན་མ་དབྱེ་བའི་དུས་དེར། རྐྱེན་བླ་མ་དམ་པ་དང་མཇལ་ན་བག་ཆགས་ལམ་དུ་སློངས་ནས་སངས་རྒྱས་འོང་བ་ལ། རྐྱེན་ངན་པ་འབྱུང་བ་བཞིའི་བཅུད་དང་ཕྲད་པས། འཁོར་བར་སོང་བ་ཡིན། དང་པོའི་དུས་དེར་བག་ཆགས་ཀྱི་དྲི་མ་དག་བྱ་བ་དེ་ཡང་བློའི་བག་ཆགས་ཕྲ་མོ་ཞིག་ཡོད་པ་དེ་རང་གི་མ་རིག་པ་དེ་རིག་པས་ན། རྒྱུ་རྐྱེན་གྱི་མཁན་པོས་རྟགས་དཔྱད་བྱེད་མཁན་ཤེས་པར་བྱས་ནས་བླ་མ་ལ་གསོལ་བ་འདེབས་པ་གལ་ཆེ་བ་ལགས་སོ།། །།

1$0000024 ༧༧༤༽ ༄། །ཟབ་ཆོས་ལས་འཕྲོས་པའི་སྔོན་བྱུང་གཏམ་གྱི་ལོ་རྒྱུས།། 1$0000035 བྱང་ཆུབ་སེམས་དཔའ་དགའ་བྱེད་བྱ་བ་གཟུགས་མཛེས་པ་ཞིག་ཡོད་པ། ཚོང་དཔོན་གྱི་བུ་མོ་དཔལ་ཡོན་བྱ་བའི་སྒོ་དྲུང་དུ་བསོད་སྙོམས་ལ་བྱོན་པས། བུ་མོས་བསོད་སྙོམས་ཕུལ་ནས། བྱང་ཆུབ་སེམས་དཔའ་གཟུགས་མཛེས་པས། བུ་མོ་བྱང་ཆུབ་སེམས་དཔའ་ལ་ཆགས་པའི་སྟོབས་ཆེན་པོ་སྐྱེས་ནས། བུ་མོ་ཆགས་པའི་རླུང་ལོག་ནས་ཚེའི་དུས་བྱས་པས། སུམ་ཅུ་རྩ་གསུམ་དུ་སྐྱེས། བྱང་ཆུབ་སེམས་དཔའ་ཆགས་པའི་རྒྱུན་ལ་མཉམ་པར་བཞག་ནས་བསྒོམ་པས། ས་དྲུག་གི་རྟོགས་པ་ཡོད་པ་ས་བཅུ་རུ་ན་འཕར་བ་ལགས་པར་གདའ།། ༈ །།ཡང་བླ་མ་ཞུ་ཡས་དངོས་གྲུབ་བྱ་བ། ཕག་གཉིས་ཆགས་པ་སྤྱོད་པ་མཐོང་བས་འདོད་ཆགས་དྲག་པོ་སྐྱེས། ཆགས་པའི་རྒྱུན་ལ་མཉམ་པར་བཞག་པས། ཆགས་པ་བདེ་སྟོང་དུ་རྟོགས། ཕྱིས་ལམ་འབྲས་ཀྱི་གྲུབ་ཐོབ་བསམ་གྱིས་མི་ཁྱབ་པ་ཞིག་བྱོན་པ་ལགས་པར་གདའ།། ༈ །།ཡང་དགེ་བའི་བཤེས་གཉེན་ཨར་བྱ་བ། དར་ཡུལ་ལ་འོ་ཆེ་ལ་བྱོན་པས། ལ་ཁར་བུ་མོ་ཁྱོ་ལ་མི་དགའ་བ་ཞིག་བྲོས་ནས་བྱུང་བ་དང་འཛོམས་པས། བུ་མོ་རུམ་དུ་བཅུག་ནས་གཟིམས་པ། བུ་མོ་ཆགས་པ་སྐྱེས་པ་དགེ་བཤེས་ཀྱི་ཞལ་ནས། ཁྱོད་ཀྱིས་ང་ལ་ཕའི་འདུ་ཤེས་ཞོག་གསུངས་ནས། དགེ་བཤེས་ཀྱང་ཆགས་པ་སྐྱེས་ཀྱང་སྡོམ་པ་མ་ཤོར་བ་ཞིག་བྱས་པ་ཕ་རོལ་ཏུ་ཕྱིན་པ་འདི་དར་བ་ཞིག་བྱ་དགོས་སྙམ་པའི་སྙིང་རུས་ཆེན་པོ་མཛད་པས་སང་ནང་པར་བུ་མོ་ཕ་ཡུལ་ན་མར་སླེབས་ཙ་ན། བུ་མོས་ཕ་མ་ལ་སྔར་གྱི་ལོ་རྒྱུས་ཚོ་སྨྲས་པས། འདི་ན་མར་དགེ་བའི་བཤེས་གཉེན་བཟང་བ་འབྱོན་གྱི་ཡོད་བྱས་པས། ཕ་མས་དགེ་བའི་བཤེས་གཉེན་ཨར་གདན་དྲངས་ནས། ཆོས་རྒྱས་འབྲིང་རྣམ་གསུམ་ཕུལ། བརྒྱ་འབུལ་ལ་སོགས་པ་བསམ་གྱིས་མི་ཁྱབ་པ་བྱས་པར་གདའ། ཕྱིས་དགེ་བའི་བཤེས་གཉེན་ཨར་གྱི་ལུགས་ཕ་རོལ་ཏུ་ཕྱིན་པ་དུས་དེང་སང་ཡན་དུ་དར་ཞིང་རྒྱས་པར་མཛད། དེས་ན་དགེ་འདུན་རྣམས་ཚུལ་ཁྲིམས་རིན་པོ་ཆེ་ལ་གཅེས་སྤྲས་སུ་མཛོད།

འདོད་ཆགས་ཀྱི་ཉེས་པ་ལ་ཡང་ཡོན་ཏན་བསམ་གྱིས་མི་ཁྱབ་པ་ཡོད་པ་ཡིན་གསུངས།། །།ཆོས་རྗེ་རིན་པོ་ཆེ་ཤར་གྱི་དྭགས་ལྷ་སྒམ་པོར་བྱོན་ནས། གདན་ས་འདིར་འབྱོན་པ་ལ་དྭགས་པོ། ང་རབ་དགང་ཤུལ་ན་ཡར་འབྱོན་པའི་དུས་སུ། ལྷ་རྗེ་སྨན་ནག་དེས་མཛོ་དཀར་པོ་ཞིག་བཞོན་ནས་ཡོད་པས། མོ་མ་ཞིག་གིས་འདིར་རྒྱལ་འགོང་བྱུང་ཟེར་ནས་ས་གཏོར་རྡོ་གཏོར་བྱས་པ་ལ། ཆོས་རྗེའི་ཞལ་ནས། འདི་ཀུན་ལ་ཡང་ཕྱོགས་རིས་ཏིག་ཏིག་འདུག་ཁོ་དེ་ཙུག་ཡོད་པ་ཡིན་གསུངས།། ༈ །།ཡེར་པ་ཞང་བཙུན་བགྱི་བ་ལ་ཁམས་གཞི་བྱུང་བ་ལ། གཞན་ཐམས་ཅད་ཀྱིས་མཚམས་གྱིས་ཟེར་བ་ལ། ང་དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་བའི་དགེ་སློང་ཞིག་ཡིན་པས་མཚམས་མི་གཅོད། ཕན་ཡང་སྐྱབས་འགྲོ་བྱེད། མ་ཕན་ཡང་སྐྱབས་འགྲོ་བྱེད་ཟེར་ནས་དཀོན་མཆོག་གསུམ་ལ་རྩེ་གཅིག་ཏུ་གསོལ་བ་བཏབ་པས། དུས་ཚོད་གཅིག་ཏུ་རང་དབང་མེད་པའི་དད་པ་སྐྱེས་ནས། སྨྱོན་པ་སློབ་ཏོར་སྨྲ་བ་བཞིན་དུ་རང་དབང་མེད་པར་སྐྱབས་སུ་འགྲོ་བ་བྱས་པས། བདག་ཡེར་པ་ཞང་བཙུན་ཞེས་བགྱི་བ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། །ཆོས་དོན་དམ་པའི་ཆོས་ལ་སྐྱབས་སུ་མཆིའོ། །དགེ་འདུན་འཕགས་པའི་དགེ་འདུན་ཕྱིར་མི་ལྡོག་པ་ལ་སྐྱབས་སུ་མཆིའོ། །ཟེར་བའི་དུས་ན། སྤྱི་བོ་ནས་ཡར་ཀླུ་ཆེན་པོ་ཞིག་ཟངས་ཀྱིས་ཐོན་ནས་བདག་གི་མིང་ནི་ཟུར་ཕུད་རྒྱུ་འདལ་ཞེས་བགྱི་བ་ཡང༌། སངས་རྒྱས་ལ་སྐྱབས་སུ་མཆིའོ། །ཟེར་ནས་སོང་སྐད། དེ་ནས་ཡེར་པ་ཞང་བཙུན་གྱི་མཛེ་སངས་ཀྱིས་སོས་པར་འདུག། ༈ །།གཉིས་པ་དགེ་བའི་བཤེས་གཉེན་ཁམས་པ་ལུང་པ་ཡང་ཁམས་གཞི་བྱུང་ནས། ཁོང་དགེ་བསྙེན་ལགས་པར་གདའ་བ་ལ། སྔར་ཞང་བཙུན་གྱི་སྐད་ཟེར་ནས་སྐྱབས་འགྲོ་བྱས་པས། ནུབ་ཅིག་རྨི་ལམ་ན་ཀླུ་བཙན་བུད་ནས་ཐུ་བ་ན་ཡོད་པ་དེ། དགེ་བཤེས་སྟོན་པས་རི་རལ་གྱི་རལ་གུ་ཞིག་གོན་ནས་བྱུང་བའི་ཕུ་ཐུང་ཁ་ཕོ་ཆེ་དེའི་ནང་དུ་ཀླུ་དེ་བཅུག་ནས་བོར་བ་རྨིས་པས།

ཁམས་སངས་ཀྱིས་ཕན་པ་ལགས་པར་གདའ། སྐྱེས་བུ་དེ་ཀུན་ལ་གདམས་ངག་འདི་ལྟ་བུ་ནི་མེད། དཀོན་མཆོག་གསུམ་གྱི་ཕྱོགས་སུ་བློ་ངེས་པ་ཙམ་ཡིན་པ་ལ། ཡོན་ཏན་དེ་ལྟ་བུ་བྱུང་ན། གདམས་ངག་འདི་ལྟ་བུ་ཉམས་སུ་བླངས་པས་ཅིའི་ཕྱིར་འབྲས་བུ་མི་འབྱུང་མི་སྲིད་པས། འབད་འབུངས་ཐོན་གསུངས།། ༈ །།གཉིས་པ་ཨེ་རུ་ཇོ་གདན་ཟླ་མཛེས་བགྱི་བ་ཡོད་པས། ཁོ་ཉིན་ཅིག་འཁོར་བ་ལ་ཡིད་ཕྱུང་ནས། བདག་དུས་ཐམས་ཅད་དུ་དགེ་སློང་གི་སྡོམ་པ་རིན་པོ་ཆེ་དང་ལྡན་པར་བྱ། དེ་ཡང་ཐམས་ཅད་དུ་དགེ་སློང་དུ་བྱ་སྙམ་ནས། འདུན་པ་དེའི་རྗེས་སུ་བདག་སངས་མ་རྒྱས་ཀྱི་བར་ཐམས་ཅད་དུ། དགེ་སློང་གི་སྡོམ་པ་དེ་བསྲུང་བར་གྱུར་ཅིག་ཅེས་དམ་བཅའ་བརྟན་པོ་ཞིག་སྐྱེས་པའི་ཚེ། མདུན་དུ་དཔལ་ཡེ་ཤེས་ཀྱི་མགོན་པོའི་སྐུ་ལས་ཡེ་ཤེས་ཀྱི་མེ་དཔུང་དམར་ནག་ཏུ་ཡར་འབར་བ་ཞལ་ཁྲོ་གཉེར་དང་བཅས་པ་དང༌། དཔལ་ལྷའི་མོ་སྐུ་ལས་མེ་དཔུང་ཐུར་ལ་འབར་བ། ཞལ་འཛུམ་བག་དང་བཅས་པ་གཉིས་བྱོན་ནས། ལྷ་མོའི་ཞལ་ནས་མིང་པོའི་བསམ་པ་དེ་བཟང༌། ཁྱོད་ཀྱི་ཡོན་བདག་ངས་བྱ་གསུང་སྐད། དགེ་འདུན་རྣམས་སྤྱོད་པ་ཅི་ངན་ངན་བྱས་ན་ཆོས་སྐྱོང་དེ་མི་མཆི། ཆོས་སྐྱོང་ཆོས་སྐྱོང་བ་ཡིན་མོད། འདིར་ཡང་མ་མགོན་གཉིས་ལ་འགྲོ་འོང་ཡོད་པ་མ་ཡིན། གོང་གི་བསྲུང་སེམས་བརྟན་པོའི་བསམ་པ་བཟང་པོ་དེ་སྐྱེས་པས་དེ་ལྟར་བྱུང་བ་ཡིན་མོད། དེ་ལྟར་དུ་གོ་བར་བྱེད་དགོས་པས། ཚུལ་ཁྲིམས་རིན་པོ་ཆེ་རྩེ་གཅིག་ཏུ་བསྲུང་དགོས་པ་གལ་ཆེ།། ༈ །།གསུམ་པ་ཆོས་རྗེ་རིན་པོ་ཆེ་ཨེ་ཆུང་དགོན་ཕུག་ཏུ་ལོ་བདུན་བཞུགས་པ་ལ། ལོ་དྲུག་ཐལ་ནས་བདུན་པའི་ངོ་བྱུང་བ་ལ། སྐུ་ལུས་ཀྱི་སྨིན་མཚམས་མན་ཆད་ཀྱི་དབུ་ལོ་ཡང་བྱི། སྨིན་མཚམས་ཡན་ཆོད་ལ་མ་ཤོར་བ་ནི། ཆོས་རྗེ་ཕག་མོ་གྲུ་པའི་རིང་བསྲེལ་ཞིག་དབུ་སྐྲ་ལ་བཞུགས་པས་དེའི་བྱིན་རླབས་སུ་འདུག རི་ཁྲོད་དུ་སྡོད་པ་ལ་རྟེན་ལུས་ལ་བཅང་བ་ཡང་གལ་ཆེ་བར་འདུག་གསུང༌།

རྟེན་དགོས་པའི་རྒྱུ་མཚན་དང་པོའོ། །དེའི་དུས་སུ་སྙུང་དེ་ལ་ཐམས་ཅད་ཀྱིས་སྐྱུག་བྲོ་བལྟས། སྐད་རེ་གཏོང་བ་ལ་ཡང་བྲོས་ནས་འགྲོ་བར་འདུག་པས་ད་ནི་མ་ཉན་ནས་འདུག ཅི་བྱེད་དགོས་ཐུགས་དགོངས་མང་པོ་བཏང་བས་འགྲོ་ས་ཡང་མི་གདའ། བ་ལུ་མེ་ཏོག་ཁྲ་ཡེལ་བ་ཆགས་པ་གཅིག་དང༌། ཟ་འོག་ཁྱིམ་མ་ནོགས་པ་ཐོང་ཆུ་གཅིག་ཡོད་ན་རྟེན་འབྲེལ་གྱིས་སྙུང་དྭངས་པར་དགོངས་ནས། བླ་མ་ཡེལ་ལ་འཕྲིན་མང་དུ་བཏང་ཡང༌། ཐ་མ་བལ་བུ་མེས་ཚིགས་པའི་འཕྲོ་གཅིག་དང༌། ཟ་འོག་རྙིང་པ་ཐོང་ཆ་གཅིག་ཡོངས་པ་དང་ཐུགས་ཆད། ནང་ཞིག་ཐུགས་དགོངས་བཏང༌། ཉི་མ་ཤར་རྟིང་བྲག་དཀར་ལ་ཁར་འགྲོ་ལ་རྫ་དོང་ཞིག་བྲུས། དེའི་ནང་དུ་ཞུགས་ནས་སྐུ་སྲོག་ཆོས་ཀྱིས་བཅད་ལ་འཕོ་བ་མཛད་དགོངས་ནས་བཤེགས་པ་ལ། གནམ་སྒོ་འོག་མའི་སྟེང་དུ་བྱོན་པ་ལ། དབུ་སྔས་ན་ཆོས་རྗེ་ཕག་མོ་གྲུ་པའི་སྐུ་གཅིག་དང༌། ཇོ་བོ་ཐུགས་རྗེ་ཆེན་པོའི་སྐུ་གཅིག་བཞུགས་པ་དྲན་པས་ང་ལ་ཁམས་གཞི་བྱུང་བ་བླ་མ་དང་ཡི་དམ་གྱིས་ནི་མ་ལན། ཕྱི་ཕྱག་ཅིག་བྱེད་དགོས་དགོངས་ནས་རིངས་ཤ་དང་བྲེད་ཐབས་སུ་ཕྱི་ཕྱག་ལ་ཡར་ལོག་སྟེ། འདི་སྔས་ན་རྟེན་དགོས་པའི་རྒྱུ་མཚན་གཉིས་པར་བཞེད་པར་གདའ། དེ་ནས་བླ་མ་དང་ཇོ་བོ་ལ་མར་མེ་མཛད་ཀྱིན་བརྐྱང་ཕྱག་གསུམ་མཛད་པའི་ཕྱི་ཏའི་དུས་སུ་སྙིང་རྗེ་འཁྲིག་པ་གཅིག་བྱུང་བ་ལ། སྔགས་པའི་རྒྱུད་པར་སོང་བས། ཆོས་ལ་ཐུགས་རུས་ཆེ་བས། སྙིང་རྗེ་དེ་ངོས་ཟིན་ནས། དེ་ལ་ལོང་བ་གླང་གཞུག་ཏུ་མཛད། ཤི་མེད་ཀོ་མེད་དུ་བསྒོམས་པས། སྙིང་རྗེའི་སྟོབས་ཆེ་བར་སོང་བས། ཐུགས་དགོངས་ལ་བདག་ད་ལྟ་སྙུང་ནད་འདི་ལྟ་བུ་ཡོད་ཀྱང་མི་ལུས་རིན་པོ་ཆེ་ཐོབ། བླ་མ་སངས་རྒྱས་དང་མཇལ། རྟོགས་པ་དང་ཡོན་ཏན་དུ་མ་མངའ། རིགས་དྲུག་ཏུ་སྐྱེས་པ་རྣམས་ལ་ཡང་སྡུག་བསྔལ་འདི་ལྟ་བུ་ཡོད་དགོངས་ནས། ཚད་མེད་པའི་སྙིང་རྗེ་ཆེན་པོ་ལས་སྐྱེས་པའི་བྱང་ཆུབ་ཀྱི་སེམས་ཡང་ཡང་བསྒོམ་པས། ལར་མི་ལུས་ལ་རྒྱལ་པོ་ལྟ་བུ་ཞུགས་པའི་དུས་ན།

འཚང་རེ་འཇུག་པར་གདའ་སྟེ། དང་པོ་ཞབས་ཀྱི་མཛུ་གུ་རྣམས་ནས་བྱི་བ་མང་པོ་བུད་ནས་སོང༌། དེའི་རྗེས་ལ་ཁོང་པའི་ནང་ནས་མཛོ་གཡག་ལ་སོགས་པ་རྟ་བོང་སྤྱང་ཀི་ལ་སོགས་པ་བུད་ནས་སོང༌། དེའི་རྗེས་ལ་གཟོད་རྒྱལ་པོ་དེ་བུད་ནས་སོང༌། དེའི་རྗེས་ན་མར་ཀླུ་རིལ་རིལ་འཇིགས་སུ་རུང་བ་ཆེ་བ་རྩུབ་པ་མགོ་བོ་རྨུག་པ་ཐུལ་ཐུལ་བྱེད་པ་ཞིག་བུད། དེ་ཕྱེད་ཙམ་བུད་པའི་དུས་ན་བཏང་སྙོམས་དུམ་པ་ཅིག་ལ་ལྡོག་པའི་ཕྱིས་སུ་བྱུང་བ་ལ་སྙིང་རྗེའི་རྒྱུན་དེ་བསྲིང་པས། ཨེའི་ལུང་པ་དེ་གང་བ་བུད་ནས་སོང༌། དཔྱིད་ཀྱི་དུས་སྔ་མོ་རང་ཡིན་པ་ལ། ཐོག་ནས་ཚུར་ལ་འབྲུག་ཚག་ཚག་གྲགས་ནས་སེར་བ་ཆེ་བ་ཞིག་ཀྱང་བབས། དེ་རུ་སྐུ་ལུས་སྔར་དང་མི་འདྲ་བའི་བདེ་བ་ཞིག་བྱུང་དགྱེས་གྲགས་པས་ཕྱི་རུ་ཕྱིན་ཙ་ན། ཉི་མ་དགོང་ཁ་གྲོང་པ་བ་ར་འཇུག་པའི་དུས་སུ་སོང་ནས་འདུག སྐྱོ་བསངས་བྱེད་པའི་ས་སྟེང་་་་་་ཕྱིས་དེ་ལ་སྒྲོལ་མ་ལ་སྟེང་ཟེར་ཞིག་ཡོད་པར་བྱོན་པས་འཕགས་མ་སྒྲོལ་མ་བདུན་ཞལ་གཟིགས། སྒྲོལ་མ་བདུན་ལ་གསོལ་འདེབས་ཀྱི་བསྟོད་པ་སྐྱབས་བདུན་མ་ཡང་མཛད། །ཐེག་པ་ཆེན་པོ་གསང་སྔགས་ཀྱི་ཆོས་མ་ལུས་པ་ཐུགས་ལ་བཀྲ་ལམ་གྱིས་ཤར། འཁོར་འདས་ཀྱི་ཆོས་ཐམས་ཅད་ཀྱང་ཟུང་འཇུག་འབའ་ཞིག་ཏུ་རྟོགས། དེ་ཕྱིན་ཆད་ཐུན་གཅིག་ཀྱང་བསྒོམ་མ་མྱོང༌། སྒོམ་ཡང་མ་དགོས། འཁོར་འདས་ཀྱི་ཆོས་ཐམས་ཅད་རྟེན་འབྲེལ་འབའ་ཞིག་ཏུ་རྟོགས་སུ་ཆུད། །ཞག་གསུམ་དྲོ་བཞིའི་ནང་པར་ན། །མི་ཁོའི་ལས་ངན་རང་སར་དག །རྒྱུ་འབྲས་ཀྱི་རྟེན་འབྲེལ་ཚན་གཅིག་གོ། །ཟབ་མོ་གསང་སྔགས་ཀྱི་གཏེར་ཁ་བྱེ། །རྣལ་འབྱོར་གྱི་དབང་ཕྱུག་ཅིག་ཡིན་ནམ་སྙམ། །གསུང་བའི་ཚིགས་བཅད་ཚོ་མཛད་ནས། ཞལ་པོ་ཡང་མཛད། སྔར་གྱི་ཐུགས་དགོངས་ཀྱི་བལ་ལུ་མེ་ཏོག་ཁྲ་ཆེམ་མེ་དང༌། ཟ་འོག་ཟི་ཁྱིམ་ཡང་གཟོད་བྱུང༌། བླ་མ་ཡལ་ཨེའུ་འདུམ་ར་ན་ཡོད་པའི་དུས་ན། བྲམ་ཟེ་ཆེན་པོ་ས་ར་ཧ་ཨེ་ཆུང་དགོན་ཕུག་ཏུ་བྱོན་ནས།

ཆོས་རྗེ་ལ་དབང་བསྐུར་ཟེར་བའི་གྲགས་པ་ཆེན་པོ་བྱུང་བས། བླ་མ་ཡལ་འདུམ་ར་ས་ནས་ཨེ་ཆུང་དགོན་ཕུག་ཏུ་བྱོན། ཆོས་རྗེའི་སྙུང་དེ་སྔར་མ་གསན་པ་དེར་སྙན་དུ་ཐོས། སྐུ་ཁམས་དྭངས་པ་དེ་ལ་དགའ་ཚོར་ཆེན་པོ་མཛད། ཤ་ཆང་མང་པོ་ཁྱེར་ནས་ཚོགས་འཁོར་འབུལ་བ་མཛད་ནས་ཁྱེད་ལ་བྲམ་ཟེ་ཆེན་པོ་བྱོན་ནས་དབང་བསྐུར་ཟེར་བའི་གྲགས་པ་ཆེན་པོ་བྱུང༌། དེ་ཐུགས་ལ་བཏགས་གསུང་ནས་ཚིག་གི་བཏང་རག་མཛད། མདོར་ན་འཇིག་རྟེན་འདི་ན་སློབ་དཔོན་བིརྺ་པ་གྲགས་པ་ཆེ་སྟེ། དེ་བས་ཀྱང་ལྷག་པ་རྡོ་རྗེ་འཆང་ཆེན་པོར་གྱུར་གསུངས། དེས་ན་དེ་ལྟ་བུའི་ཚད་མེད་པའི་སྙིང་རྗེ་དགོས་པས། དེ་ལས་སྐྱེས་པའི་བྱང་ཆུབ་ཀྱི་སེམས་སྐྱེས་པ་ཡིན་ཏེ། ལན་བརྒྱ་རྩ་ལ་སོགས་པ་ནན་ཏན་ཆེན་པོ་བསྐྱེད་དགོས་པ་ཡིན་ཏེ། སྟོབས་སུ་གྱུར་ནས་སྐྱོན་ཐམས་ཅད་དག་ཅིང་ཡོན་ཏན་རྫོགས་པ་ཞིག་ཡོང་བ་ཡིན། དེས་ན་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། ཉོན་མོངས་པ་སྤོང་བའི་ཚུལ་ཁྲིམས་དང༌། ཚད་མེད་པ་ལས་བྱུང་བའི་སྙིང་རྗེ། བྱང་ཆུབ་ཀྱི་སེམས་དང༌། དབང་རྣམ་པར་དག་པ་ལས་བྱུང་བའི་བསྐྱེད་རྫོགས་རྣམ་པ་གཉིས་དང༌། ཆོས་བཞི་པོ་འདི་ལ་དུས་རྒྱུན་ཆད་མེད་པར་ཉམས་སུ་ལེན་པར་ཞུ།། ༈ །།སངས་རྒྱས་སྤྱན་ཆེན་པོའི་སྤྱན་སྔར། དགེ་སློང་བསྟན་པས་སྨོན་ལམ་བཏབ་པ། བདག་ལ་ཉོན་མོངས་པ་འདོད་ཆགས་ཀྱི་བསམ་པ་སྐད་ཅིག་མ་གཅིག་སྐྱེས་ཀྱང༌། བདག་མངོན་པར་རྫོགས་པ་སངས་རྒྱ་བར་མ་གྱུར་ཅིག ཞེ་སྡང་གཏི་མུག་ང་རྒྱལ་ཕྲག་དོག་ཐམས་ཅད་འགྲེ། དེ་ལྟར་ཉམས་སུ་ལེན་པས་ཉོན་མོངས་པ་གང་གིས་ཀྱང་འཁྲུག་པར་མ་ནུས་པས། བླ་ན་མེད་པའི་བྱང་ཆུབ་ཏུ་སངས་རྒྱས་པའི་དུས་ན། སངས་རྒྱས་མི་འཁྲུགས་པ་ཞེས་མཚན་གསོལ་བ་དེ་ལྟ་བུ་ཡིན།། ༈ །།ལོ་ཙཱ་བ་རིན་པོ་ཆེ་བཟང་པོས། ཇོ་བོ་རྗེ་ལ་གསང་སྔགས་ཀྱི་ཉམས་ལེན་གྱི་རིམ་པ་ཞུས་ནས། ཅ་ཡེ་སྒོམ་ཕུག་ཏུ་བྱོན་ནས། ཕུག་དེའི་ཕྱི་སྒོའི་ཡ་ཐེམ་ལ། གནས་ཁང་འདི་ཡི་ནང་དུ།

ཐ་མལ་པའི་རྣམ་པར་རྟོག་པ་སྐད་ཅིག་མ་གཅིག་སྐྱེས་ཀྱང༌། རྡོ་རྗེ་མཁའ་འགྲོ་མ་རྣམས་ཀྱིས་མགོ་བོ་ཚལ་པ་བརྒྱད་དུ་ཁོས་ཤིག ཟེར་བ་བྲིས་ནས1$0000033་སྒྲུ1$0000035བ་པ་རྩེ་གཅིག་ཏུ་མཛད་པས། བཅོམ་ལྡན་འདས་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཞལ་མཐོང༌། ཕྱིས་མཁའ་སྤྱོད་དུ་གཤེགས་པ་ལགས་པར་གདའ། དེ་ལ་ཆོས་རྗེའི་ཞལ་ནས། དེ་ལྟ་བུའི་བརྟུལ་ཞུགས་བྱས་ན་མཁའ་སྤྱོད་འགྲོ་བ་ལ་ཚེགས་མེད་པས། བུ་ཀུན་སྙིང་རུས་ཆེན་པོས་དམ་པའི་ཆོས་ཉམས་སུ་ལོངས་དང་ཡོན་ཏན་བསམ་གྱིས་མི་ཁྱབ་པ་སྐྱེ་བ་ཡིན་གསུངས།། ༈ །།སློབ་དཔོན་པདྨའི་གཏམ་རྒྱུད་ནི། སྔོན་དཔལ་གྱི་བསམ་ཡས་བཞེངས་པའི་དུས་སུ་སྣང་སྲིད་ལྷ་མ་སྲིན་སྡེ་བརྒྱད་ཀྱིས་རྩིག་དབང་མ་བྱུང་པ་ལ། སློབ་དཔོན་པདྨ་སཾ་བྷ་བ་རྒྱ་གར་ནས་བྱོན་ནས། སྣང་སྲིད་ཀྱི་ལྷ་འདྲེ་རྣམས་བཏུལ། ན་ལེན་དྲ་ལ་དཔེ་བྱས་ནས་བཞེངས་པར་ཡིན་པར་གདའ། དེ་ལ་བོད་ཁམས་ཙམ་གྱི་རྟེན་འབྲེལ་ཡང་ཞུགས་ཤིང༌། ཀ་བ་སྟོང་རྩ་གཉིས་ཡོད་པ་དེ་ཡང༌། བསྟན་པ་འདི་ལ་སངས་རྒྱས་སྟོང་རྩ་གཉིས་འབྱོན་པའི་རྟེན་འབྲེལ་ཡིན་གསུངས། དེ་ནས་སློབ་དཔོན་གྱི་བསྟན་པའི་བྱ་བ་དཔག་ཏུ་མེད་པ་མཛད་ནས། སླར་རྒྱ་གར་ཡུལ་དུ་ཕར་ཞུད་པའི་དུས་སུ། རྒྱལ་པོ་དང་བཙུན་མོ་འཁོར་དང་བཅས་པས་བསྐྱལ་བ་ལ། བཙུན་མོ་གཉིས་ཀྱིས་བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ་བསྐྱལ། སང་ནི་སློབ་དཔོན་རྒྱ་གར་དུ་གཤེགས་པ་ལ། སློབ་དཔོན་ཀྱི་ཞལ་ནས།་་་དོ་ནུབ་ཁྱོད་གཉིས་ལ་དབང་བསྐུར་བས།་་་སྲོད་ལ་དྲིལ་བུ་གསིལ་ཟེར་བ་དང་ཅོག་རོ་བཟའ་ངང་ཚུལ་ཤོག ཐོ་རངས་དྲིལ་བུ་གསིལ་བ་དང༌། མཁར་ཆེན་བཟའ་མཚོ་རྒྱལ་ཤོག །གསུང་སྐད། དེར་སྲོད་ལ་དྲིལ་བུ་བྱུང་བ་དང༌། ཅོག་རོ་བཟས་ཕྱིན་པ་དང༌། བདག་ཉིད་རྩ་བའི་དཀྱིལ་འཁོར། ཕྱོགས་བཅུ་ཁྲོ་བོའི་དཀྱིལ་འཁོར། ཕུག་པ་རྫས་ཀྱི་དཀྱིལ་འཁོར། རྣམ་པ་གསུམ་ལམ་མེ་ནམ་མཁའ་ལ་སྤྲུལ་ནས་གདའ་སྐད།

དེར་སློབ་དཔོན་གྱིས་ཁྱོད་ང་ལས་དབང་ལེན་ནམ། ཡེ་ཤེས་ཀྱི་དཀྱིལ་འཁོར་ལས་དབང་ལེན་གསུངས་པ་ལ། ཇོ་མོའི་ཞལ་ནས་སློབ་དཔོན་ལ་དེ་སྔ་ཡང་བླངས། ཕྱིས་ཀྱང་བླངས་པས་ཆོག་པས་ཡེ་ཤེས་ཀྱི་དཀྱིལ་འཁོར་ལས་དབང་ལེན་ཞུས་པས། སློབ་དཔོན་གྱི་ཞལ་ནས་ཁྱོད་ང་ལས་དབང་མི་ལེན་པར་ངའི་སེམས་ཀྱི་ཆོ་འཕྲུལ་ལས་དབང་ལེན་གསུང་ཞལ་ནག་ཐིང་སོང་སྐད། དེར་དབང་གདམས་ངག་བཤད། སྐུ་ལ་སོགས་པ་འཇིགས་ཆེ་ཞིང་བྱིན་རླབས་ཆུང་བ་ལགས་པར་གདའ། ཡང་ཐོ་རངས་དྲིལ་བུའི་གསིལ་ཟེར་བ་དང༌། ཇོ་མོ་མཚོ་རྒྱལ་གྱིས་བྱོན་པ་དང༌། དཀྱིལ་འཁོར་རྣམ་པ་སྔ་མ་སྤྲུལ་ནས་གདའ་སྐད།་་་དེར་སློབ་དཔོན་གྱི་ཞལ་ནས་སྔ་མ་ལྟར་དབང་གང་ལས་ལེན་གསུངས་པ་དང༌།་་་ཇོ་མོའི་ཞལ་ནས་ཡེ་ཤེས་ཀྱི་དཀྱིལ་འཁོར་ལས་དབང་སྔར་ཡང་བླངས། ད་རུང་ཕྱིས་ཀྱང་བླངས་པས་ཆོག ང་འབུ་སློབ་དཔོན་གྱི་སྐུའི་དཀྱིལ་འཁོར་ལས་ལེན་གསུངས་པས། སློབ་དཔོན་ཡང་མཉེས་ནས། གདམས་ངག་ཡང་ཟབ། བྱིན་རླབས་ཀྱི་བརྒྱུད་པ་ཡིན་གསུངས། དེའི་ཚེ་སློབ་དཔོན་གྱི་ཡུངས་ཀར་འབྲུ་བདུན་གནང་ནས་ནམ་གཏུག་པའི་དུས་སུ་འདི་ངའི་ཕྱོགས་སུ་གཏོར་གསུངས། ཚེ་འདི་ཉིད་ལ་མཆོག་གི་དངོས་གྲུབ་ཐོབ་ནས། ང་དང་ཡང་མཇལ་ཡོང་གསུང་བ་ལགས་པར་གདའ། དེ་ནས་དེ་ཁོ་ན་ལྟར་བ1$0000033སྒྲུ1$0000035བ་པ་བྱེད་ཅིང་བཞུགས་པའི་དུས་སུ། ཕ་མིང་གི་བག་མར་གཏོང་བ་ལ་ཕུག་པ་ནས་འབྲུར་བྱུང་བ་ལ། དེའི་དུས་ཀྱི་སྔར་གྱི་ཡུངས་ཀར་གཏོར་བས་སྐུའི་སྟེང་དུ་བབས་པས། སློབ་དཔོན་གྱི་ཕུང་བྱེད་སྦས་པའི་མ་བཞི། ཁྲོ་བོ་ཨརྻ་ཨ་ཙ་ལ་སོགས་པ་བཏང་ནས་ཁྲོ་བོས་ཕོ་ལྷའི་འགྲམས་པ་བཅག མ་བཞིས་རྟའི་སུག་པ་བཞི་ནས་ནམ་མཁའ་ལ་བཏེགས་ནས་ལྷོ་བྲག་མཁར་ཆུར་བསྐྱལ་ཏེ། དེར་བསྒྲུབ་པ་མཛད་པས་མཆོག་ཐོབ་སྟེ་སློབ་དཔོན་གྱི་སྤྱན་སྔར་ཕྱིན་ཏེ། ད་ལྟ་ཡང་བཞུགས་པར་གདའ་སྟེ། ཇོ་མོ་ཅོག་རོ་བཟའ། ཕྱིས་གྲིར་ཤི། ཆོས་ཀྱང་བྱིན་རླབས་ཀྱི་བརྒྱུད་པ་མེད་གསུངས།

མཁར་ཆེན་བཟའི་བརྒྱུད་པ་ཡང་སྣ་ནམ་བཟའ་ཆོས་ཀྱི་སྒྲོལ་མ་དབང་ཕྱུག་ཡིན་ཏེ། ཆོས་རྗེ་ཡབ་སྲས་ཀྱི་ཡང་ཕུར་པ་ཇོ་མོ་ལུགས་འདི་ཐུགས་དམ་ཡིན་ཏེ། མགྲོ་མགོན་ཉིད་ཀྱང་ཐུགས་དམ་མཛད། དེ་ཅི་ལ་གླེང་ལངས་ན། དབང་བགྱི་བ་འདི་བླ་མའི་སྐུ་ལས་ཐོབ་དགོས་པ་ཡིན། དབང་གི་གོ་ཆོད་པ་སེམས་ལ་དབང་བྱ་བ་ཡིན་གསུང༌། དགེའོ།། །།1$0000024མངྒ་ལཾ།། 1$0000024

༧༧༥༽ ༄། །བསྟན་སྲུང་ཨ་ཕྱི་ཆོས་ཀྱི་སྒྲོལ་མའི་སྒྲུབས་ཐབས།། 1$0000035 སྭ་བྷཱ་ཝ་བརྗོད་ནས། སྟོང་པ་ཉིད་དུ་གྱུར། སྟོང་པའི་ངང་ལས་རང་ཉིད་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཅིག་ཕྱག་གཉིས་མ། གཡས་ཟངས་ཀྱི་གྲི་གུག་ནམ་མཁར་འཕྱར་ཞིང༌། གཡོན་པ་ཐོད་ཁྲག་ཐུགས་ཀར་འཛིན་པའི་མཆན་ཁུང་ནས་ཁ་ཊྭཾ་ག་བསྣམས་པ། དབུ་སྐྲ་སིལ་བུ་གྲོལ་བ། རུས་པའི་རྒྱན་དྲུག་དང་ལྡན་པ། ཐོད་པ་སྐམ་པོ་ལྔས་དབུ་ལ་བརྒྱན་ཅིང༌། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། སྣ་ཚོགས་པདྨ་རིན་པོ་ཆེའྀ་གདན་ལ་ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་བཞུགས་པ། དེའི་མདུན་དུ་སའི་དཀྱིལ་འཁོར་སེར་པོ་ཟླུམ་པོ། དེའི་དབུས་སུ་འཁོར་ལོ་རྩིབས་བཞི་པ་ལྟེ་བ་མུ་ཁྱུད་དང་བཅས་པ། ཤར་སྔོ། ལྷོ་སེར། ནུབ་དམར། བྱང་ལྗང༌། དབུས་དཀར་བ། དེའི་སྟེང་དུ་སྣ་ཚོགས་པདྨ་ཉི་མ་རོའི་གདན་གྱི་སྟེང་དུ་ཡི་གེ་ཧྲཱིཿདཀར་པོ་དེ་ཡོངས་སུ་གྱུར་པ་ལས། སྣ་ནམ་བཟའ་དབང་ཕྱུག་ཆོས་ཀྱི་སྒྲོལ་མ་སྐུ་མདོག་དཀར་ལ་དམར་བའི་མདངས་ཆགས་པ། ཞལ་གཅིག་ཕྱག་གཉིས་མ། ཕྱག་གཡས་པ་དངུལ་དཀར་གྱི་མེ་ལོང་འདས་མ་འོངས་ད་ལྟ་དུས་གསུམ་གསལ་བ་འཕྱར་ཞིང༌། གཡོན་ཐོད་པ་དངོས་གྲུབ་ཐམས་ཅད་འབྱུང་བའི་ཡིད་བཞིན་གྱི་ནོར་བུ་རིན་པོ་ཆེ་ཐུགས་ཁར་འཛིན་པ། དར་སྣ་ཚོགས་ཀྱི་ན་བཟའ་སྐུ་ལ་གསོལ་བ། ཤིན་ཏུ་འཛུམ་པའི་ཉམས་ཅན། ཞི་བའི་ཉམས་དང་ལྡན་པ། རྒྱས་པའི་བྱིན་ཆགས་པ། དབང་སྡུད་དྲག་པོའི་ལས་ཀྱི་རྩལ་མངའ་བ། དྲག་པོའི་དགྲ་བགེགས་སྒྲོལ་བའི་ལས་ལ་མྱུར་བ། མཐུ་སྟོབས་དང་འཕྲིན་ལས་ལ་ཐོགས་པ་མེད་པ། བདུད་བཞིའི་སྟེང་ན་ཞབས་གཡས་བསྐུམ་ཞིང་གཡོན་བརྐྱང་བའི་ཚུལ་གྱིས་བཞུགས་པ། མདུན་གྱི་རྩིབས་ཀྱི་གདན་ལ། ཤ་ཟ་ལས་ཀྱི་མཁའ་འགྲོ་མ་སྐུ་མདོག་མཐིང་ནག ཞལ་གཅིག་ཕྱག་གཉིས་མ། ཕྱག་གཡས་རལ་གྲི་ནམ་མཁར་འཕྱར་ཞིང༌། དགྲ་བགེགས་ཀྱི་སྲོག་རྩ་གཅོད་པ། གཡོན་པས་དམ་ཉམས་ཀྱི་སྙིང་ཁྲག་གཙོ་མོའི་ཞལ་དུ་སྟོབས་པ།

གླང་ཆེན་གྱི་པགས་པ་སྐུ་ལ་གསོལ་ཞིང༌། དུར་ཁྲོད་ཀྱི་ཆས་བརྒྱད་ཀྱིས་བརྒྱན་པ། གཡས་ཀྱི་རྩིབས་ཀྱི་གདན་ལ། ཡེ་ཤེས་ཀྱི་མཁའ་འགྲོ་མ་གཙུག་ན་ནོར་བུ། སྐུ་མདོག་དཀར་སེར་ཞལ་གཅིག་ཕྱག་གཉིས་མ། ཕྱག་གཡས་གསེར་གྱི་ཌཱ་མ་རུ་འཁྲོལ་ཞིང༌། གཡོན་པས་ཐོད་པ་རིན་པོ་ཆེས་གང་བ་ཐུགས་ཀར་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་སྐུ་ལ་བརྒྱན་ཅིང༌། དར་ལྗང་གུའི་ན་བཟའ་སྐུ་ལ་ལྷབ་ལྷུབ་ཏུ་གསོལ་བ། གཡོན་རྩིབས་ཀྱི་གདན་ལ། དམ་ཚིག་མཁའ་འགྲོ་ཡིད་བཞིན་ནོར་བུ། སྐུ་མདོག་དམར་སྐྱ་ཞལ་གཅིག་ཕྱག་གཉིས་མ། ཕྱག་གཡས་དབང་གི་རྐྱལ་པ་བསྣམས་པ། གཡོན་པ་ཐོད་པ་ནོར་བུས་གང་བ་འཛིན་པ། དར་དཀར་གྱི་ན་བཟའ་སྐུ་ལ་གསོལ་ཞིང༌། རིན་པོ་ཆེའི་རྒྱན་རྣམས་ཀྱིས་སྤྲས་པ། རྒྱབ་ཀྱི་རྩིབས་གདན་ལ། དབང་གི་མཁའ་འགྲོ་སྐུ་མདོག་དམར་མོ་ཞལ་གཅིག་ཕྱག་གཉིས་མ། གཡས་པས་ཟངས་ཀྱི་གྲི་གུག་ནམ་མཁའ་ལ་འཕྱར་བའི་དགྲ་གེགས་ཀྱི་སྲོག་རྩ་གཅོད་ཅིང༌། གཡོན་པ་ཟས་ནོར་དང་ཕྱ་གཡང་ཐམས་ཅད་འགུགས་པའི་ལྕགས་ཀྱུ་འཛིན་པ། དར་སྣ་ཚོགས་ཀྱི་ན་བཟའ་སྐུ་ལ་གསོལ་བ། རིན་པོ་ཆེའི་རྒྱན་གྱིས་བརྒྱན་པ། མཁའ་འགྲོ་མ་བཞི་པོ་ཐམས་ཅད་ཀྱང་གཙོ་མོ་ལ་འདུན་པའི་ཚུལ་གྱིས་བཞུགས་ཤིང༌། བཀའ་ཉན་ཅིང་གསུང་སྒྲུབ་པ་གཙོ་འཁོར་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ཧཱུྃ་སྔོན་པོ་ལས་འོད་ཟེར་འཕྲོས་པས། ཨྱོན་གྱི་གནས་དང༌། བཀའ་དང་དམ་ཚིག་གི་གཞལ་ཡས་ནས། ཨ་ཕྱི་སྣ་ནམ་བཟའ་དབང་ཕྱུག་ཆོས་ཀྱི་སྒྲོལ་མ་ལ། མཁའ་འགྲོ་བྱེ་བའི་ཚོགས་ཀྱིས་བསྐོར་བ། ཌཱ་མ་རུ་དང་དྲིལ་བུའི་སྒྲ་འུ་རུ་རུ་སི་ལི་ལི་སྐད་ཅིག་གི་མདུན་གྱི་ནམ་མཁའ་ལ་སྤྱན་དྲངས་བཛྲ་ས་མཱ་ཛཿ། ཨོཾ་གྷ་མུ་ཨ་ཙིཏྟ་ཤྭ་ར་དྷརྨཱ་ཛྙཱ་ན་ས་མཱ་ཡ། ཨརྒྷཾ་ནས་ཤཔྟ་པྲ་ཏཱི་ཙྪ་ཡེ་སྭ་ཧཱ། ཧཱུྃ ནམ་མཁའ་མཐིང་བཟང་གཡུ་འོད་འབར་བའི་ཀློང་དཀྱིལ་ནས། །མུ་མེན་མཐིང་གི་གཡུ་བྲག་གཏེར་སྒྲོམ་ནས། །ཆེ་ཞེ་ཆེན་མོ་ཨ་ཕྱི་སྣ་ནམ་བཟའ། །དགྲ་གེགས་འདུལ་ཕྱིར་གནས་འདིར་གཤེགས་སུ་གསོལ། །དབྱིངས་ཕྱུག་དཔལ་ལྡན་ལྷ་མོ་ཆོས་ཀྱི་སྒྲོན། །སྐུ་མདོག་དཀར་དམར་ཞལ་གཅིག་ཕྱག་གཉིས་མ། །བདུད་བཞིའི་གདན་ལ་ཞབས་གཉིས་མཉམ་པར་བཞེངས། །དར་དཀར་ན་བཟའ་བདུད་རིགས་ཟིལ་གྱིས་གནོན། །ཞི་བའི་འཛུམ་ལྡན་རིན་ཆེན་བརྒྱན་གྱིས་སྤྲས། །སྲིད་པ་གསུམ་གསལ་དངུལ་དཀར་མེ་ལོང་གཡས། །དགོས་འདོད་1$0000033སྒྲུ1$0000035བ་པའི་ནོར་བུ་གཡོན་ན་འཛིན། །མཐུ་སྟོབས་ཐོགས་མེད་ཨ་ཕྱི་ཆོས་ཀྱི་སྒྲོན། །ཨྱོན་གནས་དང་དམ་ཚིག་གཞལ་ཡས་ནས། །རིན་ཆེན་མཛེས་པའི་གནས་མཆོག་དམ་པ་འདིར། །སྤྱན་འདྲེན་མཆོད་ཕྱིར་གནས་འདིར་གཤེགས་སུ་གསོལ། །ཨོཾ་དྷརྨཱ་ཏཱ་ར་པདྨ་སུརྻ་མཎྜལ་ལ་ཧཱུྃ

ཧཱུྃ ཡེ་ཤེས་མཁའ་འགྲོ་གཙུག་ན་ནོར་བུ་ནི། །སྐུ་མདོག་དཀར་སེར་ཞལ་གཅིག་ཕྱག་གཉིས་མ། །དར་གྱི་ན་བཟའ་ཨིནྡྲ་ནི་ལིའི་མདོག །སྐུ་ལ་གསོལ་ཞིང་རྒྱས་པའི་ངང་ཚུལ་ཅན། །ཕྱག་གཡས་གསེར་གྱི་ཌཱ་རུ་དྲག་ཏུ་འཁྲོལ། །གཡོན་པ་ཐོད་པ་རིན་པོ་ཆེ་ཡིས་བསྐང༌། །པདྨའི་གདན་བཞེངས་གཙོ་མོའི་བཀའ་ཉན་སྒྲུབ། །འདོད་པའི་དངོས་གྲུབ་སྒྲུབ་པ་པོ་ལ་སྩོལ། །རིན་ཆེན་རྒྱན་ལྡན་ཞབས་གཉིས་པད་གདན་བཞེངས། །ཨྱོན་གནས་ནས་སྤྱན་འདྲེན་གཤེགས་སུ་གསོལ། །ཨོཾ་བཛྲ་ཛྙཱ་ན་ཏཱ་ར་པདྨ་མཎྜལ་ལ་ཧཱུྃ ཧཱུྃ ་དམ་ཚིག་མཁའ་འགྲོ་ཡིད་བཞིན་ནོར་བུ་ནི། །སྐུ་མདོག་དམར་སྐྱ་ཞལ་གཅིག་ཕྱག་གཉིས་མ། །ཕྱག་གཡས་ནེ་རྐྱལ་གཡོན་པ་ནོར་བུ་འཛིན། །ལེ་རྒན་དར་དཀར་ན་བཟའ་སྐུ་ལ་གསོལ། །སྣ་ཚོགས་བརྒྱན་སྤྲས་པདྨའི་གདན་ལ་བཞེངས། །གཙོ་ལ་འདུན་ཕྱིར་སེམས་ཅན་དབུལ་བ་སེལ། །དངོས་གྲུབ་གནང་ཕྱིར་གནས་འདིར་གཤེགས་སུ་གསོལ། །ཨོཾ་ས་མ་ཡ་ཏཱ་ར་པདྨ་མཎྜལ་ཧཱུྃ། ཧཱུྃ དབང་གི་མཁའ་འགྲོ་པདྨ་ར་གའི་མདོག །ཞལ་གཅིག་ཕྱག་གཉིས་སྤྱན་གསུམ་གཅེར་བུ་གྲོལ། །ཕྱག་གཡས་གྲི་གུག་གཡོན་པ་ལྕགས་ཀྱུ་འཛིན། །གཙོ་ལ་འདུན་ཕྱིར་ཟས་ནོར་ཆར་བཞིན་འབེབས། །ཐོད་རློན་གྱིས་བརྒྱན་པདྨའི་གདན་ལ་བཞུགས། །དམ་ཚིག་གནས་དང་མཁའ་འགྲོ་ཕོ་བྲང་ནས། །གདུག་པ་འདུལ་ཕྱིར་གནས་འདིར་གཤེགས་སུ་གསོལ། །ཨོཾ་མཎྜལ་ལ་ཌཱ་ཀི་ནཱི་དྷེ་མ་ཨ་ཙཀྲ་མཎྜལ་ལ་ཧཱུྃ། ཧཱུྃ ཤ་ཟ་ལས་ཀྱི་མཁའ་འགྲོ་ཟ་བྱེད་མ། །སྐུ་མདོག་མཐིང་ནག་ཞལ་གཅིག་ཕྱག་གཉིས་མ། །ཕྱག་གཡས་རལ་གྲི་གཡོན་པ་ཐོད་ཁྲག་འཛིན། །དུར་ཁྲོད་ཆས་བརྒྱན་སྐུ་ལ་ཞིང་ལྤགས་གསོལ། །ཞབས་གཉིས་པུས་གཙུག་གཙོ་མོའི་བཀའ་ཉན་མཛད། །དགྲ་གེགས་འཚར་གཅོད་ལྷ་མོ་སྤྱན་འདྲེན་གྱི། །བར་ཆད་སེལ་ཕྱིར་གནས་འདིར་གཤེགས་སུ་གསོལ། །ཨོཾ་བི་ཤྭ་ར་ཌཱ་ཀི་ནཱི་ཏཱ་ར་མཎྜལ་ལ་ཧཱུྃ། ཧཱུྃ དབྱིངས་ཕྱུག་དཔལ་ལྡན་ལྷ་མོ་མཁའ་འགྲོའི་ཚོགས།

1$0000024རྡོ་རྗེ་རིགས་ཀྱི་ལས་བྱེད་མཁའ་འགྲོ་དང༌། རིན་ཆེན། པདྨ། ལས། སངས་རྒྱས། སྐུ་གསུང་ཐུགས་ཀྱི་ཡང་སྤྲུལ་མཁའ་འགྲོའི་ཚོགས།1$0000035 །ལས་ཀྱི་མཁའ་འགྲོ་ཟ་བྱེད་འབུམ་གྱིས་བསྐོར། །དམ་ཉམས་སྲོག་ལ་རྔམས་ཤིང་ཁྲག་འཐུང་མ། །ལྕེ་སྤྱང་སྔོན་མོའི་ཚོགས་རྣམས་ཕྱི་བཞིན་འབྲེངས། །བདུད་མོ་ལས་བྱེད་སྲོག་ལ་རྔམས་ཤིང་རྒྱུགས། །གདུག་པ་འདུལ་བ་བཤན་པ་དམར་པོའི་ཚོགས། །དམ་ཉམས་སྲོག་རྩ་གཅོད་ཕྱིར་གནས་འདིར་བྱོན། །ཤ་ཁྲག་བརྒྱན་པའི་གཏོར་མ་འདི་བཞེས་ལ། །སྔོན་གྱི་དམ་ཚིག་མ་གཡེལ་དགྲ་བགེགས་མྱུར་དུ་སྒྲོལ། །བདག་ལ་ངན་སེམས་འཆང་བའི་དགྲ་བོ་འདི། །རིངས་པར་ཁུག་ལ་མྱུར་དུ་སྒྲོལ་བར་གྱིས། །སོད་རོལ་སྒྲོལ་ཅིག་ཆིངས་གཏུབས་ས་མ་ཡ། །མ་གཡེལ་མ་གཡེལ་ཤ་ཟ་མཁའ་འགྲོའི་ཚོགས། །དགྲ་ལ་དལ་ཡམས་དམར་ནད་ཁྲག་གཟེར་ཕོབ། །མ་ཅིག་མཁའ་འགྲོ་དྲག་མོའི་ཚོགས་བཅས་རྣམས། །ནམ་མཁའི་ལྷ་དང་སྡོངས་ལ་གཟུགས་ཕུང་ཕྲོལ། །དགྲ་གེགས་ལོག་པར་ལྟ་བ་སྒྲོལ་བར་བགྱི། །ས་གཞི་ཀླུ་དང་སྡོངས་གཟུགས་ཕུང་ཕྲོལ། །སྐྱེ་མཆེད་ཚོགས་རྣམས་ཐལ་བའི་རྡུལ་དུ་རློགས། །བར་སྣང་གཉན་དང་སྡོངས་ལ་གཟུགས་ཕུང་ཕྲོལ། །སེམས་ཅན་ངན་སེམས་འཆང་བ་ཕུང་བར་མཛོད། །དམར་གྱི་གཏོར་མ་འདི་དང་མཉམ་དུ་བཞེས། །བདག་གི་བཅོལ་བའི་ལས་ཀྱི་འབྲས་བུ་དེ། །དེང་འདིར་མཆིས་པར་མཛོད་ཅིག་མཐུ་རྩལ་ཅན། །ཞེས་སྤྱན་དྲངས་མཆོད་པ་འབུལ། གཏོར་མ་བཏང༌། ཕྲིན་ལས་བཅོལ། ཅི་འདོད་པའི་དོན་ལ་གསོལ་བ་གདབ། གཙོ་མོའི་ཐུགས་ཀར་ཧྲཱིཿདཀར་པོའི་མཐའ་བསྐོར་དུ་འགལ་མེའི་འཁོར་ལོ་བསྐོར་བ་ལྟ་བུ་དང༌། མཁའ་འགྲོ་མ་བཞིས་ཀྱང་བཟླས་པ་བྱེད་པ་བསྒོམ་ལ་བཟླས་སོ། །ཨོཾ་གྷ་མུ་ཨ་ཙིཏྟ་ཤྭ་ར་དྷརྨཱ་ཏཱ་ར་མ་མ་ཙཀྲ་སྭ་ཧཱ། སརྦ་འདུས། ཡར་འདུས། རཱ་ཛ་རཱ་ཛ་འདུས། མ་མ་ཛྙཱ་ན་ཏཱ་ར་འདུས། གྷ་མུ་ས་མ་ཡ་ཏཱ་ར་དྷེ་མ་ཌཱ་ཀི་ནཱི་མ་མ་ཨ་ཡུ་པུཎྱེ་པུཥྚིཾ་ཀུ་རུ་ཡེ་འདུས།

ཧཱུྃ་ཧཱུྃ་ཕཊ་ཕཊ་སྭ་ཧཱ། བར་འདིར་བསྐང་ཡིག་བཀླགས། བསྟོད་པ་གང་ཤེས་བྱ། ཧཱུྃ བཞིན་བཟང་དཔལ་ལྡན་ལྷ་མོ་ཆོས་ཀྱི་སྒྲོན། །སྐུ་མདོག་དཀར་དམར་འགྱུར་མེད་འགྱིངས་བག་ལྡན། །འཁོར་བའི་ལོག་ལྟ་སྐེམ་བྱེད་འོད་ལྔ་མ། །བདེ་ཆེན་དགའ་སྟེར་རབ་དགྱེས་དཔའ་མོ་སྟེ། །ཞལ་གཅིག་ཕྱག་གཉིས་བཞིན་བཟང་འཛུམ་པའི་ཉམས། །གཡས་པ་མི་ཐོད་ཌཱ་རུ་དྲག་ཏུ་འཁྲོལ། །གཡོན་པས་དམ་ཉམས་སྙིང་ཁྲག་དྲོན་མོ་འཐུང༌། །ཟ་འོག་སྣ་ལྔའི་ན་བཟའ་སྐུ་ལ་གསོལ། །རིན་ཆེན་བརྒྱན་དང་དར་གྱི་ཅོད་པན་འཕུར། །ཆིབས་སུ་སྤྲིན་གསེབ་ཆུ་རྟ་སྔོ་ནག་བཅིབས། །རིན་ཆེན་གོང་སྨེད་མུ་མེན་ཡོབ་ཆེན་འཁྲོལ། །གསེར་སྲབ་གཡུ་མཐུར་དར་སྣ་ལྔ་ཡིས་བརྒྱན། །ཟ་འོག་དར་སྟན་གསེར་སྒའི་སྒ་སྟེང་དུ། །དབྱིངས་ཕྱུག་དཔལ་ལྡན་ལྷ་མོ་བཞད་ཆོད་ཚུལ། །གར་དགུའི་ཉམས་ལྡན་ཕོ་ཉ་ཆོ་འཕྲུལ་འགྱེད། །ལྷ་མིན་གནོད་སྦྱིན་མཁའ་འགྲོའི་ཚོགས་ཀྱིས་བསྐོར། །འཕྲིན་ལས་བཞི་ལྡན་སྤྲོས་མེད་ངང་ཚུལ་ཅན། །བར་ཀུན་སེལ་འདོད་དགུའི་དངོས་གྲུབ་སྩོལ། །ཕུན་སུམ་ཚོགས་གནས་དཔལ་གྱི་འབྲི་གུང་འདིར། །ལོངས་སྤྱོད་སྤེལ་ཕྱིར་བཀའ་སྲུང་ཀུན་མཛད་མ། །བསྟན་པ་བསྲུང་ཕྱིར་གཏོར་མ་འདི་བཞེས་ལ། །ཚོགས་གཉིས་རྫོགས་པའི་འཕྲིན་ལས་མཛད་དུ་གསོལ། ཧཱུྃ དབྱིངས་ཕྱུག་དཔལ་ལྡན་ལྷ་མོ་ཡེ་ཤེས་སྒྲོན། །སྐུ་དོག་དམར་སེར་ཞལ་གཅིག་ཕྱག་གཉིས་མ། །རྒྱས་པའི་ལས་མཛད་ཕྱག་གཡས་ཌཱ་རུ་འཁྲོལ། །གཡོན་པ་བ1$0000033ནྡྷ1$0000035་རིན་པོ་ཆེ་ཡིས་བསྐང༌། །ཨིནྡྲ་ནི་ལ་དར་གྱི་ན་བཟའ་གསོལ། །ཆིབས་སུ་འབྲོང་བུ་ཁམ་པ་རབ་བཅིབས་ནས། །རྒྱས་པའི་ལས་བྱེད་རང་མཐུན་འཁོར་གྱིས་བསྐོར། །བསྟན་པ་སྲུང་ཕྱིར་གཏོར་མ་འདི་བཞེས་ལ། །ཐུགས་དམ་རྒྱུད་བསྐུལ་སངས་རྒྱས་བསྟན་པ་སྲུངས། །ཧཱུྃ དབྱིངས་ཕྱུག་དཔལ་ལྡན་ལྷ་མོ་དམ་ཚིག་སྒྲོན། །སྐུ་མདོག་དམར་སྐྱ་རིན་ཆེན་འོད་འཕྲོ་ཞིང༌། །དགོས་འདོད་ཐམས་ཅད་ཆར་ལྟར་འབེབས་མཛད་མ། །ཕྱག་གཡས་ནེའུ་ལེའི་རྐྱལ་པས་དངོས་གྲུབ་སྟེར། །གཡོན་པ་འདོད་རྒུ་བསྒྲུབ་པའི་ནོར་བུ་འཛིན། །བཻ་ཌཱུརྻ་དང་པདྨ་ར་གས་སྤྲས། །རིན་ཆེན་ཆར་རྒྱུན་སྒྲུབ་པ་པོ་ལ་འབེབ། །ཆིབས་སུ་ཅང་ཤེས་ལ་བཅིབས་སྟོང་གསུམ་ཉུལ། །འཁོར་དུ་དབང་ཕྱུག་ལྷ་མོ་འབུམ་གྱིས་བསྐོར། །དངོས་གྲུབ་གནང་ཕྱིར་གཏོར་མ་འདི་བཞེས་ལ། །ཐུགས་དམ་རྒྱུད་བསྐུལ་ཕྱྭ་གཡང་ལོངས་སྤྱོད་སྤེལ།

ཧཱུྃ དབྱིངས་ཕྱུག་དཔལ་ལྡན་ལྷ་མོ་དབང་གི་སྒྲོན། །ཞལ་གཅིག་ཕྱག་གཉིས་གཡས་པ་གྲི་གུག་འཕྱར། །གཡོན་པ་ཟས་ནོར་བསྡུད་པའི་ལྕགས་ཀྱུ་འཛིན། །ཐོད་སྐམ་དབུ་བརྒྱན་ཐོད་རློན་དོ་ཤལ་འཕྱང༌། །སྲིད་གསུམ་དབང་བསྡུད་ཆིབས་སུ་མཁའ་ལྡིང་བཅིབས། །དབང་གི་ལས་བྱེད་རང་མཐུན་འཁོར་གྱིས་བསྐོར། །མི་འཛད་ནོར་དང་རྐང་བཞི་སྨ་གཡང་ཟས། །ཆེ་བཙན་མཐུ་དང་སྣང་སྲིད་གསལ་བའི་སྤྲ། །སྲིད་གསུམ་རིགས་རྒྱུད་ལ་སོགས་དངོས་གྲུབ་ཚོགས། །འདོད་པའི་དོན་གྲུབ་དབང་བསྡུད་མཁའ་འགྲོ་མ། །དངོས་གྲུབ་གནང་ཕྱིར་གཏོར་མ་འདི་བཞེས་ལ། །ཐུགས་དམ་བརྒྱུད་བསྐུལ་ཁམས་གསུམ་དབང་དུ་བསྡུས། ཧཱུྃ ཤ་ཟ་ལས་ཀྱི་མཁའ་འགྲོ་སྲོག་གི་བདག །སྟོབས་ཆེན་དྲག་མོ་ཤ་ཟའི་དུས་ལ་བབ། །སྐུ་མདོག་མཐིང་ནག་ཁྲག་འཐུང་སྙིང་འབྱིན་མ། །ཞལ་གཅིག་ཕྱག་གཉིས་ཤིན་ཏུ་ཁྲོས་པའི་སྐུ། །ཕྱག་གཡས་རལ་གྲིས་དམ་ཉམས་སྲོག་རྩ་གཅོད། །གཡོན་པས་ཐོད་ཁྲག་གཙོ་མོའི་ཞལ་དུ་སྟོབས། །གླང་ཆེན་ཀོ་རློན་སྟག་པགས་སྐུ་ལ་གསོལ། །དུར་ཁྲོད་ཆས་བརྒྱན་བརྒྱ་བོང་ག་པ་བཅིབས། །ལས་ཀྱི་མཁའ་འགྲོ་ཤ་ཟ་ཁྲག་འཐུང་མ། །རང་འདྲ་ཟ་བྱེད་བདུད་མོ་འབུམ་གྱིས་བསྐོར། །རྔམས་ཤིང་རྔམས་ཤིང་བསྟན་པའི་བྱ་ར་མཛོད། །རྣལ་འབྱོར་བཀའ་ཉོན་དགོས་པའི་ལས་ལ་རྒྱུགས། །གནོད་པའི་དགྲ་དང་བགེགས་ཀྱི་བླ་སྲོག་ཁུག །ཤ་ཁྲག་དམར་གྱི་གཏོར་མ་འདི་བཞེས་ལ། །བསྟན་པ་དྲག་ཏུ་བསྲུང་བའི་འཕྲིན་ལས་མཛོད། །ཁྱད་པར་ཆོས་རྗེའི་བཀའ་སྲུང་ཐུགས་དམ་ཅན། །ལས་སུ་སངས་རྒྱས་བསྟན་པ་གཉེན་པོ་སྲུངས། །ཟས་སུ་དམ་རྫས་བདུད་རྩི་མཆོད་གཏོར་བཞེས། །ཐུགས་དམ་རྒྱུད་བསྐུལ་བཅོལ་བའི་འཕྲིན་ལས་མཛོད། ། ཅེས་པ་འདི་འབྲི་གུང་དཔལ་གྱི་ནགས་ཁྲོད་དུ། འཇིག་རྟེན་གསུམ་གྱི་མགོན་པོས་མཛད་པ་འདི། སྒྲུབས་ཐག་ཤིན་དུ་ཉེ་ཞིང་བྱིན་ཆེ་བ། ཕྱི་རབས་ཀྱི་རྣལ་འབྱོར་པ་རྣམས་ཀྱང་འདིའི་དོན་ལ་བརྩོན་པར་བྱའོ།།

།། ༧༧༦༽ ༄། །བསྟན་སྲུང་ཨ་ཕྱི་ཆོས་ཀྱི་སྒྲོལ་མའི་བསྐང་བ་ནོར་བུའི་ཕྲེང་བ།། 1$0000035 རྗེ་བཙུན་རྡོ་རྗེ་རྣལ་འབྱོར་པ་ལ་ཕྱག་འཚལ་ལོ། ། རྣལ་འབྱོར་པ་གང་ཞིག་ཨ་ཕྱིའི་གསོལ་ཁ་བྱེད་པར་འདོད་པས། གཏོར་མ་དང་མཆོད་པའི་ཡོ་བྱད། བདུད་རྩི་སྨན་རཀྟ་ཟས་ཕུད་རྣམ་པ་སྣ་ཚོགས་པ་བསགས་ལ་འདི་སྐད་དོ།། ཧཱུྃ ཨྱོན་དུར་ཁྲོད་གཞལ་ཡས་ནས། །དབུས་ཕྱོགས་སངས་རྒྱས་དཔལ་འབར་མ། །དམིགས་མེད་སྙིང་རྗེའི་རང་བཞིན་སྐུ། །སྐུ་དོག་དཀར་གསལ་མདངས་དང་ལྡན། ཁྲོ་ཞལ་སྤྱན་གསུམ་ཞི་ཁྲོའི་ངང༌། །རྟོག་འཇོམ་ཕག་ཞལ་རིན་ཆེན་དང༌། །རུས་པས་བརྒྱན་ཞིང་གྲི་ཐོད་འཛིན། །གར་སྟབས་པད་ཉིའི་གདན་ལ་བཞེངས། །སངས་རྒྱས་མཁའ་འགྲོ་འཁོར་གྱིས་བསྐོར། །རྡོ་རྗེ་ཕག་མོའི་ཐུགས་དམ་བསྐང༌། །ས་ཆུ་མེ་རླུང་རྣམ་པར་དག །མེ་ལོང་མཉམ་ཉིད་སོར་རྟོག་དང༌། །བྱ་གྲུབ་ཡེ་ཤེས་བཞི་ཡྀ་སྐུ། །རྡོ་རྗེ་རིན་ཆེན་པདྨ་དང༌། །ལས་ཀྱི་མཁའ་འགྲོ་འཕྲིན་ལས་གཙོ། །རང་རང་རིགས་ཀྱི་འཁོར་གྱིས་བསྐོར། །མཁའ་འགྲོ་སྡེ་བཞིའི་ཐུགས་དམ་བསྐང༌། །ཕྱི་ནང་གསང་གསུམ་མཆོད་སྤྲིན་དཔག་མེད་དང༌། །དམར་གྱི་གཏོར་མ་བདུད་རྩིའི་ཚོགས་མཆོད་དང༌། །སྤྱན་གཟིགས་སྣ་ཚོགས་རིན་ཆེན་སྤུངས་པ་ཡི། །མཁའ་འགྲོ་ཆེན་མོ་བཞི་ཡི་ཐུགས་དམ་བསྐང༌། །རྡོ་རྗེ་མཁའ་འགྲོ་གསང་བའི་ཡང་སྤྲུལ་མ། །ཨྱོན་གནས་བྱོན་ཨ་ཕྱི་ཆོས་ཀྱི་སྒྲོན། །སྐུ་མདོག་དཀར་དམར་ཞལ་གཅིག་ཕྱག་གཉིས་མ། །སྲིད་པ་གསུམ་གསལ་དངུལ་དཀར་མེ་ལོང་བསྣམས། །དགོས་འདོད་ཡིད་བཞིན་ནོར་བུ་གཡོན་ན་བསྣམས། །དར་ཆེན་སྣ་ལྔའི་ན་བཟའ་སྐུ་ལ་གསོལ། །ཞི་བའི་འཛུམ་ལྡན་རིན་ཆེན་སྣ་ཚོགས་བརྒྱན། །དར་ཆེན་ཅོད་པན་འཕུར་ཞིང་བདུད་བཞིའི་གདན་ལ་བཞེངས། །ཡེ་ཤེས་མཁའ་འགྲོའི་ཚོགས་དང་བཅས། །ཨ་ཕྱི་ཆེན་མོའི་ཐུགས་དམ་བསྐང༌། །གསང་བའི་དབྱིངས་ཕྱུག་ཐུགས་དམ་བསྐང༌། །ཡོན་ཆབ་མེ་ཏོག་བདུག་སྤོས་སྣ་ཚོགས་དང༌། །ཕྱི་ནང་གསང་བའི་མཆོད་པ་དཔག་མེད་དང༌། །གཏོར་མ་འབྲུ་བཅུད་སྣ་ལྔས་བརྒྱན། །མདའ་དར་སྟག་རས་མེ་ལོང་གསེར་གཡུས་བརྒྱན། །ལེགས་པར་བཙུགས་ནས་གསེར་སྐྱེམས་བདུད་རྩི་བྲན། །འདོད་ཡོན་ལོངས་སྤྱོད་ཕུན་ཚོགས་ལྡན་པ་ཡི། །ཆོས་ཀྱི་སྒྲོན་མའི་ཐུགས་དམ་བསྐང༌། །རྟ་སྔོན་སྒ་སྲབ་བརྒྱན་པ་ཡིས། །ཨ་ཕྱི་ཆེན་མོའི་ཐུགས་དམ་བསྐང༌། །དཀོར་བདག་ཆེན་མོ་བཞུགས་པའི་ཕྱིར། །དཀོར་མཛོད་ནོར་གྱིས་ཐུགས་དམ་བསྐང༌། །རྟེན་གཏོར་ཆེན་མོས་ཐུགས་དམ་བསྐང༌། །རྣལ་འབྱོར་རྒྱུ་སྦྱོར་འཁོར་བཅས་ཀྱི། །དམ་ཚིག་ཉམས་ཆག་སོར་བསྐོང་ཤོག

།རྐྱེན་ངན་བར་ཆད་སེལ་བ་དང༌། །མཆོག་དང་ཐུན་མོང་དངོས་གྲུབ་སྩོལ། ཧཱུྃ དཔལ་ལྡན་ལྷ་མོ་གཙུག་ན་ནོར་བུ་ནི། །ཞལ་གཅིག་ཕྱག་གཉིས་སྐུ་མདོག་དཀར་སེར་ཅན། །དར་གྱི་ན་བཟའ་ཨིན་དྲ་ནཱི་ལའི་མདོག །སྐུ་ལ་གསོལ་ཞིང་དགྱེས་པའི་ངང་ཚུལ་ཅན། །རིན་ཆེན་དབུ་རྒྱན་དར་གྱི་ཅོད་པན་འཕུར། །ཞབས་གཉིས་མཉམ་བཞག་པདྨའི་གདན་ལ་བཞེངས། །ཕྱག་གཡས་གསེར་གྱི་ཌཱ་རུ་སྙན་པ་འཁྲོལ། །གཡོན་པ་ཐུགས་ཀར་ཐོད་པ་རིན་ཆེན་བསྣམས། །གཙོ་ལ་འདུན་ཕྱིར་དངོས་གྲུབ་ཀུན་སྩོལ་མ། །རང་འབྱུང་རྣམ་དག་ཡེ་ཤེས་མཁའ་འགྲོ་མའི། །སྤྲུལ་པ་དམ་ཚིག་དངོས་གྲུབ་བསྲུང་མཛད་མ། །ཡེ་ཤེས་སྒྲོལ་མའི་ཐུགས་དམ་བསྐང༌། །ཡེ་ཤེས་མཁའ་འགྲོ་ཚོགས་དང་བཅས། །གཙུག་ན་རིན་ཆེན་ཐུགས་དམ་བསྐང༌། རྟ་མཆོག་གྲོ་དཀར་སྒ་སྲབ་བརྒྱན་པ་དང༌། །དམར་གྱི་གཏོར་མ་བདུད་རྩི་ཨ་མྲྀ་ཏ། །མཆོད་ཡོན་རྣམ་ལྔ་ཚོགས་ཀྱི་ཞལ་ཟས་ལྡན། །དར་ཟབ་རིན་ཆེན་རྟེན་རྫས་ཕུན་ཚོགས་ཀྱི། །ཡེ་ཤེས་སྒྲོལ་མའི་ཐུགས་དམ་བསྐང༌། །དབང་གི་མཚན་དུ་གསོལ་བ་ཡི། །གཙུག་ན་རིན་ཆེན་ཐུགས་དམ་བསྐང༌། །ཐུགས་དམ་དབྱིངས་སུ་བསྐོང་གྱུར་ནས། །བདག་ཅག་རྒྱུ་སྦྱོར་འཁོར་བཅས་ཀྱི། །བསམ་པའི་དོན་གྲུབ་བར་ཆད་ཞི་བ་དང༌། །བསྟན་པ་དར་ཞིང་དངོས་གྲུབ་སྩལ་དུ་གསོལ། ཧཱུྃ དཔལ་ལྡན་ལྷ་མོ་པདྨ་རཱ་གའི་མདོག །ཞལ་གཅིག་ཕྱག་གཉིས་སྤྱན་གསུམ་གཅེར་བུར་གྲོལ། །ཐོད་པ་ལྔས་བརྒྱན་པདྨའི་གདན་ལ་བཞེངས། །ཕྱག་གཡས་གྲི་གུག་གཡོན་པ་ལྕགས་ཀྱུ་བསྣམས། །དབང་གི་ངང་ཚུལ་པདྨ་མཁའ་འགྲོས་བསྐོར། །དྲག་པོའི་སྐུར་སྟོན་ཆེ་གཙིགས་རྔམས་པའི་ཞལ། །དབྱིངས་ཕྱུག་ལྷ་མོ་འཁོར་བཅས་ཀྱི། །ཐུགས་དམ་གཉན་པོ་བསྐང་བ་ནི། །དམར་གྱི་གཏོར་མ་རཀྟས་བྲན་པ་དང༌། །ཚོགས་ཀྱི་མཆོད་པ་བདུད་རྩི་སྨན་རག་དང༌། །འབྲས་བུ་སྣ་ལྔ་ཕུན་སུམ་ཚོགས་པ་དང༌། །མདའ་དར་རྟེན་རྫས་རལ་གྲི་འབར་བ་ཡི། །ཐུགས་དམ་གཉན་པོ་བསྐོང་གྱུར་ཅིག

།རྟ་དམར་ཞུར་ཡག་སྒ་སྲབ་བརྒྱན་པ་དང༌། །སྦ་ལྕགས་ཚིགས་གསུམ་ལེབ་རྒན་དར་ཆེན་བརྒྱན། །མཁའ་འགྲོ་ཆེན་མོའི་ཐུགས་དམ་བསྐང༌། །སངས་རྒྱས་བསྟན་པ་བསྲུང་བ་དང༌། །བདག་ཅག་རྒྱུ་སྦྱོར་ཡོན་བདག་གི། །རྐྱེན་ངན་བར་ཆད་ཞི་བ་དང༌། །དམ་ཚིག་སོར་བསྐོང་དངོས་གྲུབ་བསྩལ་དུ་གསོལ། ཧཱུྃ དཔལ་ལྡན་ལྷ་མོ་ཡིད་བཞིན་ནོར་བུ་ནི། །སྐུ་མདོག་དམར་སྐྱ་ཞལ་གཅིག་ཕྱག་གཉིས་མ། །ལེབ་རྒན་དར་ཆེན་ན་བཟའ་སྐུ་ལ་གསོལ། །ཕྱག་གཡས་ནེ་ལེ་གཡོན་པ་ནོར་བུ་འཛིན། །རིན་པོ་ཆེས་བརྒྱན་སྤྱི་གཙུག་ནོར་བུ་དང༌། །ཨིནྡྲ་ནི་ལ་བཻ་1$0000030ཌཱུ1$0000035ར་སྣ་ཚོགས་མཚོན། །དངོས་གྲུབ་ཆར་འབེབས་དམ་ཚིག་མཁའ་འགྲོ་མ། །གཙོ་ལ་འདུན་ཕྱིར་གནོད་སྦྱིན་མཁའ་འགྲོས་བསྐོར། །དམ་ཚིག་སྒྲོལ་མའི་ཐུགས་དམ་བསྐང༌། །ཡིད་བཞིན་ནོར་བུའི་ཐུགས་དམ་བསྐང༌། །འདོད་ཡོན་མཆོད་སྤྲིན་སྣ་ཚོགས་དང༌། །མཚན་ལྡན་ཐོད་པ་བདུད་རྩིས་བསྐང༌། །གཏོར་མ་དཀར་དམར་བརྒྱན་པ་ཡིས། །དམ་ཚིག་སྒྲོལ་མའི་ཐུགས་དམ་བསྐང༌། །འབྲོང་ཆེན་འགྱིང་བ་བརྒྱན་པ་ཡིས། །གནོད་སྦྱིན་མཁའ་འགྲོའི་ཐུགས་དམ་བསྐང༌། །དངོས་གྲུབ་འབྱུང་གནས་ཐུགས་དམ་བསྐང༌། །ཚོགས་མཆོད་དཀར་གསུམ་མངར་གསུམ་དང༌། །འབྲུ་སྣ་རིན་ཆེན་དར་ཟབ་རྣམས། །ལེགས་པར་བརྒྱན་པས་ཐུགས་དམ་བསྐང༌། །བདག་ཅག་རྒྱུ་སྦྱོར་འཁོར་དང་བཅས་པ་ཡིས། །རྐྱེན་ངན་བཟློག་ཅིང་བར་ཆད་ཞི་བ་དང༌། །ཁམས་གསུམ་སེམས་ཅན་མ་ལུས་ཐམས་ཅད་ལ། །མི་འཛད་ནོར་གྱི་དངོས་གྲུབ་སྩལ་དུ་གསོལ། །རིན་ཆེན་འབྲུ་ཡི་ཆར་པ་དབབ་དུ་གསོལ། །མཆོག་དང་ཐུན་མོང་དངོས་གྲུབ་སྩལ་དུ་གསོལ། ཧཱུྃ ཤ་ཟ་ལས་ཀྱི་མཁའ་འགྲོ་ཆེན་མོ་ནི། །སྐུ་མདོག་སྔོ་སྐྱ་ཞལ་གཅིག་ཕྱག་གཉིས་མ། །ཕྱག་གཡས་རལ་གྲི་གཡོན་པ་ཐོད་ཁྲག་བསྣམས། །ཞིང་ལྤགས་གསོལ་ཞིང་དུར་ཁྲོད་ཆས་ཀྱིས་བརྒྱན། །སྤྱན་གསུམ་ཁྲོ་ཚུལ་ཞལ་གདངས་མཆེ་བ་གཙིགས། །གདུག་པའི་ཤ་ཁྲག་ཞལ་དུ་སྟོབ་བྱེད་ཅིང༌། །ཤ་ཟ་མཁའ་འགྲོའི་ཚོགས་ཀྱིས་ཡོངས་སུ་བསྐོར། །ཕྲིན་ལས་མཁའ་འགྲོའི་ཐུགས་དམ་བསྐང༌། །དམ་རྫས་ཤ་ཁྲག་གཏོར་མ་དང༌། །དགྲ་གེགས་ལིང་གས་བརྒྱན་པ་ཡིས། །ཤ་ཟ་མཁའ་འགྲོའི་ཐུགས་དམ་བསྐང༌། །སྨན་རཀ་ཚོགས་དང་བདུད་རྩི་ཡིས། །མཁའ་འགྲོ་ཟ་བྱེད་ཐུགས་དམ་བསྐང༌། །སངས་རྒྱས་བསྟན་པ་བསྲུང་བ་དང༌། །བདག་ཅག་རྒྱུ་སྦྱོར་འཁོར་བཅས་ཀྱིས། །ཐུགས་དམ་དབྱིངས་ནས་བསྐོང་བའི་ཕྱིར། །དཀོར་མཛོད་ཆེན་པོས་ཐུགས་དམ་བསྐང༌། །འབོད་པའི་དམ་རྫས་ཡིན་པའི་ཕྱིར། །མདའ་དར་སྔོན་པོས་ཐུགས་དམ་བསྐང༌།

།རྟེན་གཏོར་ཆེན་པོས་ཐུགས་དམ་བསྐང༌། །ཟིལ་མོ་འབྲི་དང་ཤེལ་སྒོང་ལུག །གྱི་ལིང་སྔོན་པོ་འབྲོང་ཆེན་རྒྱ་བོང་དང༌། །དཀོར་ནོར་ཕྱི་ཡི་རྟེན་གྱི་ཐུགས་དམ་བསྐང༌། །ཁྲུང་ཁྲུང་རྒྱལ་མཚན་དར་སྣས་བརྒྱན། །ནང་གི་རྟེན་གྱི་ཐུགས་དམ་བསྐང༌། །གསེར་གཡུ་འབྲུ་སྣ་ལེབ་རྒན་དར། །གསང་བའི་རྟེན་གྱི་ཐུགས་དམ་བསྐང༌། །སྐུ་གཟུགས་སྦ་ལྕག་སྐུ་ཡི་རྟེན། །འཛབ་དང་བསྟོད་དབྱངས་གསུང་གི་རྟེན། །དངུལ་དཀར་མེ་ལོང་ཐུགས་ཀྱི་རྟེན། །སྐུ་གསུང་ཐུགས་ཀྱི་ཐུགས་དམ་བསྐང༌། །བཟང་དྲུག་སྨན་སྣ་ཡོན་ཏན་རྟེན། །ཡོན་ཏན་རྟེན་གྱི་ཐུགས་དམ་བསྐང༌། །རོལ་མོ་དབྱངས་སྙན་ཕྲིན་ལས་རྟེན། །ཕྲིན་ལས་རྟེན་གྱི་ཐུགས་དམ་བསྐང༌། །དཔལ་ལྡན་ཆོས་སྒྲོན་འཁོར་བཅས་ལ། །ཕྲིན་ལས་རྒྱུན་དུ་བཅོལ་བའི་ཕྱིར། །རྒྱུན་གཏོར་ནར་མས་ཐུགས་དམ་བསྐང༌། །མི་འབྲལ་རྒྱུན་དུ་འགྲོགས་པའི་ཕྱིར། །རྟེན་གཏོར་ཆེན་པོས་ཐུགས་དམ་བསྐང༌། །བསྐང་ངོ་མཆོད་དོ་ཐུགས་དམ་བསྐང༌། །མཆོད་གཏོར་རྟེན་རྫས་དཔག་མེད་ཀྱིས། །རྡོ་རྗེ་ཕག་མོའི་ཐུགས་དམ་བསྐང༌། །མཁའ་འགྲོ་སྡེ་བཞིའི་ཐུགས་དམ་བསྐང༌། །ཆོས་ཀྱི་སྒྲོལ་མའི་ཐུགས་དམ་བསྐང༌། །ཡེ་ཤེས་སྒྲོལ་མའི་ཐུགས་དམ་བསྐང༌། །དམ་ཚིག་སྒྲོལ་མའི་ཐུགས་དམ་བསྐང༌། །པདྨ་ཌཱ་ཀིའི་ཐུགས་དམ་བསྐང༌། །ཤ་ཟ་མཁའ་འགྲོའི་ཐུགས་དམ་བསྐང༌། །བཀའ་སྲུང་འཁོར་བཅས་ཐུགས་དམ་བསྐང༌། །གཞན་ཡང་མཆོད་པར་འབུལ་བ་ནི། །ལྗགས་ལ་ཚིམ་བྱེད་རོ་མཆོག་བརྒྱད་ལྡན་བཤོས། །སྤྱན་ལ་ཚིམ་བྱེད་གཟུགས་མཆོག་ཡིད་འོང་དང༌། །སྙན་ལ་ཚིམ་བྱེད་སྒྲ་སྙན་རོལ་མོ་དང༌། །ཤངས་ལ་ཚིམ་བྱེད་བདུག་སྤོས་ངད་ལྡན་དང༌། །སྐུ་ལ་རེག་འཇམ་བདེ་བས་ཐུགས་དམ་བསྐང༌། །ཐུགས་མཆོག་བསྐོང་ཕྱིར་ཆོས་ཉིད་བདེ་བ་ཡིས། །བསྐང་ངོ་མཆོད་དོ་མ་སྲིང་མཁའ་འགྲོ་རྣམས། །དགྲ་བགེགས་བསྒྲལ་ཕྱིར་མ་ཧཱ་རཀྟ་དང༌། །ནང་གི་ལོངས་སྤྱོད་སྤེལ་བའི་ཕྱིར། །སུ་ར་ཆང་དང་བ་ལ་ཤ་ལ་སོགས། །ཤ་ཆེན་ཚོགས་དང་ཚིལ་ཆེན་གསུར་དུད་དང༌། །ལྟག་སྤྲོད་རྔ་དང་རྐང་ཆེན་དུང་ལ་སོགས། །དབྱིངས་ཕྱུག་ལྷ་མོའི་ཐུགས་དམ་བསྐང༌། །སྙིང་པོ་འཛབ་ཀྱི་འཕྲོ་འདུ་ཡི། །མཁའ་འགྲོ་སྡེ་ལྔའི་ཐུགས་དམ་བསྐང༌། །ཨ་ཕྱི་མཆེད་ལྔའི་ཐུགས་དམ་བསྐང༌། །ལྷ་མིན་མཁའ་འགྲོའི་ཐུགས་དམ་བསྐང༌། །ཐུགས་དམ་གཉན་པོ་ཆེར་བསྐོངས་ལ། །བསྐོངས་གྱུར་དབང་དང་དངོས་གྲུབ་སྩོལ། །བདག་ཅག་རྒྱུ་སྦྱོར་འཁོར་བཅས་ལ། །མཆོག་དང་ཐུན་མོང་དངོས་གྲུབ་སྩོལ། །འདི་ཡན་ཨ་ཕྱིའི་བསྐང་བ་སོང༌།

༈ །དེ་ནས་ཚེ་རིང་མའི་བསྐང་གསོལ་ཡིན། ཧཱུ1$0000025ྃ1$0000035 གཞན་ཡང་ཐུགས་དམ་བསྐང་བ་ནི། །རྡོ་རྗེ་གདན་གྱི་བྱང་ཕྱོགས་ནས། །བལ་བོད་གཉིས་ཀྱི་ས་མཚམས་སུ། །གངས་དཀར་ཤེལ་གྱི་ཅོད་པན་ཅན། །ཕུ་ཆུ་སྙན་པའི་རྒྱུན་སྒྲ་ཅན། །ནགས་འདབ་མེ་ཏོག་ཤམ་བུ་བཀྲ། །གཡའ་གངས་གསེར་གཡུའི་སྐྲ་ཅིངས་ཅན། གནས་མཆོག་དེ་འདྲའི་གཡོན་འགུལ་ན། །སྨན་བཀྲ་ཤིས་ཚེ་ཡི་དབྱིངས་ཕྱུག་མ། །ཡབ་ནི་ལྷོ་ལྷ་འཐིང་པོ་ཡིན། །ཡུམ་ནི་འབྲང་ཡུམ་སྨན་གཅིག་ཡིན། །མིང་པོ་བདུན་ལ་སྲིང་མོ་ལྔ། །ལྔ་ཚིགས་དབུས་ཀྱི་གཙོ་མོ་ནི། །སྐུ་མདོག་དཀར་ལ་འཛུམ་མདངས་རྒྱས། །ཞལ་གཅིག་ཕྱག་གཉིས་གཡོན་པ་ན། །ཚེ་བུམ་བདུད་རྩིས་བཀང་བ་བཟུང༌། །གཡས་པ་རྡོ་རྗེ་རྩེ་དགུ་གདེངས། །ཚེ་ཡི་བར་ཆད་བསྲུང་བར་བྱེད། །དར་སྣ་ལྔ་ཡི་ན་བཟའ་གསོལ། །གསེར་གཡུ་ཕུད་ཀྱུ་ལྡེམ་ཕོད་ཅན། །རྒ་རྒྱན་འགུལ་རྒྱན་རིན་ཆེན་དུ་མས་བརྒྱན། །ཆིབས་སུ་སེང་གེ་དཀར་མོ་ཆིབས། །སིལ་སྙན་རོལ་མོའི་སྒྲ་དང་བཅས། །ནམ་མཁའི་མཐོང་ནས་སྤྱན་འདྲེན་ནོ། །ཚེ་ཡི་དབྱིངས་ཕྱུག་སྤྱན་འདྲེན་ནོ། །ཚེ་ཡི་དབྱིངས་ཕྱུག་ཐུགས་དམ་བསྐང༌། །ཡོན་ཆབ་མེ་ཏོག་བདུག་སྤོས་དང༌། །སྣང་གསལ་དྲི་མཆོག་ཞལ་ཟས་དང༌། །རོལ་མོ་མཆོད་སྤྲིན་དཔག་མེད་དང༌། །ཟས་སྣ་གཏོར་མ་རྒྱ་ཆེན་དང༌། །མདའ་ལ་སྟག་རས་གསེར་གཡུས་བརྒྱན། །བཀྲ་ཤིས་ཆེན་མོའི་ཐུགས་དམ་བསྐང༌། །ཚོགས་ཀྱི་ལོངས་སྤྱོད་རྒྱ་ཆེན་གྱི། །ཚེ་ཡི་དབྱིངས་ཕྱུག་ཐུགས་དམ་བསྐང༌། །བདག་ཅག་རྒྱུ་སྦྱོར་འཁོར་བཅས་ལ། །ཚེ་དང་རྀྀགས་རྒྱུད་འཕེལ་བའི་དངོས་གྲུབ་སྩལ་དུ་གསོལ། །སངས་རྒྱས་མཁའ་འགྲོའི་སྤྲ1$0000033ུལ1$0000035་པ་ཁྱེད། །མཆོད་གཏོར་བཞེས་ལ་ཕྲིན་ལས་མཛོད། །མདུན་ན་མཐིང་གི་ཞལ་བཟང་མ། །སྐུ་མདོག་མཐིང་ནག་འཛུམ་བག་ཅན། །ཞལ་གཅིག་ཕྱག་གཉིས་གཡས་པ་ན། །སྲིད་པ་གསུམ་གསལ་མེ་ལོང་འཛིན། །གཡོན་པས་ལྷ་ཡི་བ་དན་གཡོབ། །དར་ཆེན་སྣ་ལྔའི་ན་བཟའ་གསོལ། །ཨིནྡྲ་ནཱི་ལའི་ཐོར་ཚུགས་ཅན། །རིན་ཆེན་གསེར་གཡུ་དཔག་མེད་བརྒྱན། །ཞལ་ཟས་ཚོགས་མཆོད་དཔག་མེད་ཀྱི། །མཐིང་གི་ཞལ་བཟང་ཐུགས་དམ་བསྐང༌།

རྡོ་རྗེ་མཁའ་འགྲོའི་སྤྲུལ་པ་སྟེ། །སྨན་གཅིག་མ་ཡི་ཐུགས་དམ་བསྐང༌། །ཆིབས་སུ་རྐྱང་བུ་ཁ་དཀར་བཅིབས། །སྣང་གསལ་པྲ་ཡི་དངོས་གྲུབ་སྩལ་དུ་གསོལ། །གཡས་ན་མི་གཡོ་བློ་བཟང་མ། །སྐུ་མདོག་སེར་མོ་འཛུམ་བག་ཅན། །རིན་ཆེན་མཁའ་འགྲོའི་སྤྲུལ་པ་སྟེ། །གསེར་གྱི་ཐོར་ཚུགས་ཕུད་ལྡེམ་ཅན། །དར་ཆེན་སྣ་ལྔའི་ན་བཟའ་གསོལ། །རིན་ཆེན་སྣ་ཚོགས་སྐུ་ལ་སྤྲས། །ཕྱག་གཡས་རོ་མཆོག་རྒྱས་བཀང་བའི། །མཚན་ལྡན་ཐོད་པ་བསྣམས་པ་ལ། །གཡོན་པའི་མཐེབ་སྲིན་གྱིས་བླངས་སྟེ། །བདག་ལ་ཟས་ཀྱི་རོ་མཆོག་སྙོད། །རྨ་གཡང་ཟས་ཀྱི་དངོས་གྲུབ་གཏེར། །ཆིབས་སུ་སྟག་མོ་གྲུས་མ་བཅིབས། །ཚོགས་དང་མཆོད་པ་རྒྱ་ཆེན་གྱིས། །མི་གཡོ་བློ་བཟང་མ་ཡི་ཐུགས་དམ་བསྐང༌། །རྒྱབ་ནས་ཅོད་པན་མགྲིན་བཟང་མ། །སྐུ་མདོག་དམར་མོ་འཛུམ་བག་ལྡན། །པདྨ་མཁའ་འགྲོའི་སྤྲུལ་པ་སྟེ། །བྱེ་རུའི་ཐོར་ཚུགས་ཕུད་ལྡེམ་ཅན། །དར་ཆེན་སྣ་ལྔའི་ན་བཟའ་གསོལ། །རིན་ཆེན་གསེར་གཡུ་དཔག་མེད་བརྒྱན། །ཕྱག་གཡོན་ནོར་གྱི་བང་མཛོད་ཀྱི། །རིན་ཆེན་སྒྲོམ་བསྣམས་གཡས་པ་ན། །ཡིད་བཞིན་ནོར་བུ་རིན་ཆེན་བསྣམས། །རིན་ཆེན་ཆར་འབེབས་དངོས་གྲུབ་སྟེར། །ཆིབས་སུ་ཤ་བ་ཡུ་མོ་བཅིབས། །ནོར་གྱི་དངོས་གྲུབ་སྟེར་མཛད་མ། །ཚོགས་དང་མཆོད་གཏོར་དཔག་མེད་ཀྱི། །ཅོད་པན་མགྲིན་བཟང་མ་ཡི་ཐུགས་དམ་བསྐང༌། །འཛད་མེད་ནོར་གྱི་དངོས་གྲུབ་སྩལ་དུ་གསོལ། །གཡོན་ནས་གཏད་དཀར་འགྲོ་བཟང་མ། །སྐུ་མདོག་སྔོ་ལྗང་འཛུམ་བག་ཅན། །ལས་ཀྱི་མཁའ་འགྲོའི་སྤྲུལ་པ་སྟེ། །གཡུ་ཡི་ཐོད་ཚུགས་ཕུད་ལྡེམ་ཅན། །དར་ཆེན་སྣ་ལྔའི་ན་བཟའ་གསོལ། །རིན་ཆེན་གསེར་གཡུའི་ཕུད་ལྡེམ་ཅན། །ཕྱག་གཡོན་སྦྲུལ་གྱི་ཞགས་པ་བསྣམས། །གཡས་པ་དུར་བའི་ཆུན་པོ་འཛིན། །རྐང་བཞི་ནོར་གྱི་དངོས་གྲུབ་གཏེར། །ཆིབས་སུ་གཡུ་འབྲུག་སྔོན་མོ་བཅིབས། །གཏད་དཀར་འགྲོ་བཟང་མ་ཡི་ཐུགས་དམ་བསྐང༌། །རྐང་བཞི་ནོར་གྱི་དངོས་གྲུབ་སྩོལ། །ཟས་སྣ་སྨན་སྣ་འབྲུ་སྣ་དང༌། །རིན་ཆེན་ནོར་བུ་བསམ་འཕེལ་དང༌། །ཐོད་པ་མཚན་ལྡན་བདུད་རྩིས་བཀང༌། །ཀ་ར་སྦྲང་རྩི་ཁྲོལ་བཏབ་དང༌། །གཏོར་མ་ཤ་མར་བུ་རམ་བརྒྱན། །མདའ་ལ་དར་སྣ་སྟག་རས་དང༌། །གསེར་གཡུ་དངུལ་དཀར་མེ་ལོང་དང༌། །རྡོ་རྗེ་ནོར་བུས་སྤྲས་པ་དང༌། །ཟ་འོག་གུར་ཁྱིམ་དར་སྣས་བརྒྱན། །ཕྱི་ནང་དཀོར་ནོར་དཔག་མེད་རྣམས། །ཕུན་སུམ་ཚོགས་པར་སྒྲུབ་པ་ནི། །ཚེ་ཡི་དབྱིངས་ཕྱུག་ཐུགས་དམ་བསྐང༌། །དཔལ་ལྡན་ལྷ་མོའི་ཐུགས་དམ་བསྐང༌། །མཐིང་གི་ཞལ་བཟང་ཐུགས་དམ་བསྐང༌། །མི་གཡོ་བློ་བཟང་ཐུགས་དམ་བསྐང༌།

༌།ཅོད་པཎ་མགྲིན་བཟང་ཐུགས་དམ་བསྐང༌། །གཏད་དཀར་འགྲོ་བཟང་མ་ཡི་ཐུགས་དམ་བསྐང༌། །ཁྱེད་རྣམས་ཐུགས་དམ་བསྐོང་གྱུར་ནས། །བདག་ཅག་རྒྱུ་སྦྱོར་འཁོར་བཅས་ལ། །རིག་འཛིན་ཚེ་དང་རྨ་གཡང་ཟས། །མི་འཛད་ནོར་དང་རྐང་བཞི་པྲ། །དངོས་གྲུབ་རྣམ་ལྔ་སྩལ་དུ་གསོལ། །ཨ་ཕྱི་ཆོས་སྒྲོན་འཁོར་བཅས་དང༌། །བཀྲ་ཤིས་ཚེ་རིང་འཁོར་དང་བཅས། །སྒྲུབ་མཆོག་རྣལ་འབྱོར་བདག་ཅག་གིས། །མ་ལྟར་བསྟེན་ནོ་ཐུགས་མ་རིང༌། །སྲིང་ལྟར་བསྟེན་ནོ་ཐུགས་མ་སྲ། །གྲོགས་ལྟར་བསྟེན་ནོ་གཞུང་མ་ཐུང༌། །ལེ་ལོ་ཆོད་དེ་མ་མཛད་ཅིག །རྒྱང་ངེ་ལྡེམ་མེ་མ་མཛད་ཅིག །མ་བུའི་དམ་ཚིག་ཉེར་དགོངས་ལ། །མཛའ་བའི་སེམས་གཅིག་མས་ཀྱང་བཟུང༌། །མཐུན་པའི་གཏམ་ཅིག་སྲིང་གིས་སྨྲོས། །བདག་གི་མཆོད་གཏོར་ཁྱེད་ལ་འབུལ། །མཆོག་དང་ཐུན་མོང་དངོས་གྲུབ་སྩོལ། །ཁྱེད་དང་རྣལ་འབྱོར་བདག་ཅག་གཉིས། །སྐད་ཅིག་གཅིག་ཀྱང་མི་འབྲལ་འཚལ། །བརྩེ་བའི་གདུང་སེམས་ཆེར་མཛོད་ལ། །མཐུ་སྟོབས་ཅི་ཙམ་ཡོད་པ་ལྟར། །ལེ་ལོ་སྙོམས་ལས་མ་མཛད་ཅིག །རྫུན་དང་གཡོ་སྒྱུ་མ་མཛད་ཅིག །བདག་གི་དཔལ་དང་མགོན་མཛོད་ཅིག །སྡང་བའི་དགྲ་དང་གནོད་པའི་བགེགས། །དྲག་པོའི་ལས་ཀྱིས་མྱུར་དུ་སྒྲོལ། །བདག་གི་ཁྱེད་རྣམས་མཆོད་པ་ཡི། །མཁའ་འགྲོའི་ལོངས་སྤྱོད་བདག་ལ་སྩོལ། །རྟ་དང་གླང་པོ་འབྲུ་བང་མཛོད། །གསེར་དངུལ་ནོར་བུ་རིན་ཆེན་དབྱིག །འཛམ་གླིང་ཟས་ནོར་དངོས་གྲུབ་སྩོལ། །སྙན་གྲགས་ཆེ་ཞིང་ཆོས་ཀྱི་ཕྱུག །རིགས་རྒྱུད་འཕེལ་ཞིང་ཚེ་རིང་དང༌། །ཆེ་བཙན་དབང་གི་དངོས་གྲུབ་སྩོལ། །གཞན་ཡང་མཁའ་འགྲོའི་ཚོགས་རྣམས་ཀྱིས། །མཛེས་པའི་གཟུགས་མཆོག་འཛུམ་བག་ལྡན། །དར་ཟབ་རིན་ཆེན་སྣ་ཚོགས་བརྒྱན། །རུས་བརྒྱན་སིལ་སྙན་སྒྲ་དང་བཅས། །མཁའ་འགྲོའི་གླུ་དབྱངས་ཁྲོ་ལོ་ལོ། །གར་བྱེད་མང་པོ་ཁྱུགས་སེ་ཁྱུག །སྤོས་ཀྱི་ངད་པ་ཆི་ལི་ལི། །ཚིལ་ཆེན་མར་མེ་ཏ་ལ་ལ། །རྐང་ཆེན་དུང་འབུད་ཐོད་རྔ་འཁྲོལ། །སྨན་རཀ་དྲི་ཡི་ཡོན་ཆབ་དང༌། །ཚོགས་མཆོད་གཏོར་མ་རྒྱ་ཆེན་འདིས། །ཆོས་ཀྱི་སྒྲོལ་མའི་ཚོགས་ལ་འབུལ། །དབྱིངས་ཕྱུག་ལྷ་མོའི་ཐུགས་དམ་བསྐང༌། །མཁའ་འགྲོ་འཁོར་དང་བཅས་རྣམས་ཀྱི། །བཀའ་ཡི་འཁོར་དུ་གཏོགས་པ་ཡི། །ནམ་མཁའ་གཡུ་ཡི་ལྡིང་ཁང་ནས། །གངས་ཀྱི་ཡུམ་ཆེན་གཡུ་བུན་མ། །མ་སྲིང་རྒྱལ་མོའི་ཐུགས་དམ་སྐང༌། །ལྷོ་ཡི་སྐྱི་མཐིང་གཡའ་མ་སྐྱོང༌། །བཙན་གྱི་རྒྱལ་མོའི་ཐུགས་དམ་བསྐང༌། །ཁ་རག་སྤྱི་འདུལ་དཔལ་གྱི་ཡུམ། །བདུད་ཀྱི་རྒྱལ་མོའི་ཐུགས་དམ་བསྐང༌། །བྱང་གི་གསེར་ཐང་གཡུ་བུན་མ། །གཤིན་རྗེ་རྒྱལ་མོའི་ཐུགས་དམ་བསྐང༌། །གངས་དཀར་དེ་ནི་ཤ་མེད་མ། །སྨན་གྱི་རྒྱལ་མོའི་ཐུགས་དམ་བསྐང༌། །ཏིང་ཏིང་ཏིང་གི་ལ་རོ་སྨན། །འབྲོག་སྲིན་རྒྱལ་མོའི་ཐུགས་དམ་བསྐང༌། །སྨན་བཙུན་ཁུག་ཆོས་གཡར་མོ་བསིལ། །ཀླུ་ཡི་རྒྱལ་མོའི་ཐུགས་དམ་བསྐང༌། །དཔལ་ཆེན་གསང་བའི་ལྕམ་དྲལ་མ། །རི་ཡི་རྒྱལ་མོའི་ཐུགས་དམ་བསྐང༌། །སྐྱི་མཐིང་གངས་ཀྱི་ལོ་རོ་སྨན། །ཤེལ་ཟ་མཁའ་རོའི་ཐུགས་དམ་བསྐང༌། །བརྡ་ལ་བཙུན་མོ་ཡེ་ཤེས་སྒྲོན། །མ་སངས་རྒྱལ་མོའི་ཐུགས་དམ་བསྐང༌། །མ་ཁྲི་ཁམས་ཀྱི་རྒྱལ་མོ་སྟེ། །དཀར་མོ་སྤྱན་གཅིག་མ་ཡི་ཐུགས་དམ་བསྐང༌། །ཤ་ཁྲག་དམར་གྱི་གཏོར་མ་དང༌། །ཚོགས་དང་མཆོད་ཡོན་རྣམ་ལྔ་ཡི། །བཀའ་བསྲུང་བསྟན་མའི་ཐུགས་དམ་བསྐང༌། །སངས་རྒྱས་བསྟན་པ་བསྲུང་བ་དང༌། །རྣལ་འབྱོར་རིགས་རྒྱུད་སྤེལ་བ་དང༌། །སྒྲུབ་པོའི་བར་ཆད་སེལ་བ་དང༌། །དངོས་གྲུབ་རྣམ་གཉིས་སྟེར་བ་དང༌། །འཕྲིན་ལས་སྣང་བ་དབང་དུ་བགྱིས། །ཕྲིན་ལས་སྟོབས་ཀྱི་བསྟན་པ་སྤེལ། །ཚེ་རིང་དཔལ་བསྐྱེད་འཁོར་རྣམས་བསྲུང༌། །བསྟན་ལ་སྡང་བའི་དགྲ་བོ་འདི། །གཏོར་མ་འདི་དང་མཉམ་དུ་བཞེས། །བཅོལ་བའི་ལས་ཀྱི་འབྲས་བུ་དེ། །མཆིས་པར་མཛོད་ཅིག་མཐུ་རྩལ་ཅན། །

ཨ་ཕྱི་ཆོས་ཀྱི་སྒྲོལ་མ་འཁོར་དང་བཅས་པའི་བསྐངས་བ་ནོར་བུའི་ཕྲེང་བ་ཞེས་བྱ་བ། རྒྱལ་བ་འཇིག་རྟེན་མགོན་པོས་མཛད་པ་རྫོགས་ས ོ།། །། 1$0000024 ༧༧༧༽ ༄། །བསྟན་སྲུང་ཨ་ཕྱི་ཆོས་ཀྱི་སྒྲོལ་མའི་སྒྲུབ་ཐབས་བསྡུས་པ།། 1$0000035 ཨོཾ་སྭསྟི། བླ་མ་དམ་པ་རྣམས་ལ་ཕྱག་འཚལ་ལོ། ། ཨ་ཕྱི་བ 1$0000033 སྒྲུ 1$0000035 བ་པར་འདོད་པའི་གང་ཟག་གིས། སེམས་བསྐྱེད་སྐྱབས་འགྲོ་སྔོན་དུ་སོང་ནས། ཨོཾ་སྭ་བྷཱ་ཝས་སྦྱངས་པས་སྟོང་པར་བསམ། དེའི་ངང་ལས་ཡི་གེ་ཧྲཱི༔དཀར་པོ་བསམ། ཧྲཱི༔དེ་ལས་འོད་དཔག་ཏུ་མེད་པ་འཕྲོས་པས་སངས་རྒྱས་དང་བྱང་ཆུབ་སེམས་དཔའ་རྣམས་མཆོད། ཚུར་འདུས་ཧྲཱི༔ལ་ཐིམ། ཧྲཱི༔དེ་ཡོངས་སུ་གྱུར་པ་ལས། ཨ་ཕྱི་སྐུ་མདོག་དཀར་མོ། སྐུ་བཞེངས་ནས་ཞབས་གཉིས་ཀྱིས་བདུད་བཞི་མནན་པ། དར་གྱི་ན་བཟའ་ལྷབ་ལྷུབ་ཏུ་གསོལ་བ། རིན་པོ་ཆེ་སྣ་ཚོགས་ཀྱིས་བརྒྱན་པ། ཕྱག་གཡས་ན་དངུལ་དཀར་གྱི་མེ་ལོང་འཛིན་པ། འདས་མ་འོངས་ད་ལྟ་དུས་གསུམ་གཟིགས་པ། ཕྱག་གཡོན་ན་ཡིད་བཞིན་གྱི་ནོར་བུ་བསྣམས་པ། གསོལ་བ་བཏབ་ན་དགོས་འདོད་འབྱུང་བ། དེ་ལྟ་བུ་ཞིག་བསྒོམ་ལ་བཟླས་པ་བྱ་བ་ནི། རང་གི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་ཧྲཱི༔དཀར་པོ་ལ་སྔགས་ཀྱིས་བསྐོར་བར་བསམ། ཨོཾ་མ་མ་ཙཀྲ་སྭཱ་ཧཱ། ཡར་འདུས་སརྦ་འདུས། རཱ་ཛ་རཱ་ཛ་འདུས། མ་མ་འདུས་ཧཱུཾ་ཕཊ་སྭཱ་ཧཱ། ཞེས་མིང་ཚིག་མ་འདྲེས་པར་བཟླས། དེ་ལྟར་བཟླས་པས་རྟགས་ནི་བུད་མེད་ཆས་བཟང་གིས་ཟས་ནོར་སྟེར་བ་དང༌། མེ་ཏོག་ཐུ་བ། ཉི་ཟླ་ཤར་བ། རི་ལ་འཛེགས་པ། འཇའ་ཚོན་འཁྲུག་པ། འབྲུའི་ཕུང་པོ་སྨིན་པ་རྣམས་དངོས་གྲུབ་ཐོབ་པའི་རྟགས་སོ། །ཤེས་པ་འཚིག་པ་དང༌། ཁྲོ་འདོད་པ་དང༌། ཉམས་མི་དགའ་བ། ཏིང་ངེ་འཛིན་མི་གསལ་བ། རྨི་ལམ་དུ་བུད་མེད་ཀྱི་ཚོགས་འཁྲུག་པ། གོས་ངན་པ་མཛེ་མོའི་གཟུགས་སུ་བྱུང་བ་དང༌། མཚན་མ་སྟོན་པ་དང༌། ཆས་ངན་པ་མི་འགྲུབ་ཅིང་ཉམས་གྲིབ་ཕོག་པའི་རྟགས་ཡིན། ཡི་གེ་བརྒྱ་པ་འདོན་བཤགས་པ་བྱ།

ཐུགས་དམ་བསྐང་བ་དེ་ལྟར་བྱས་ནས་བ1$0000033སྒྲུ1$0000035བས་ན་འགྲུབ། ལས་ཕྲན་ཚེགས་བ1$0000033སྒྲུ1$0000035བ་ན། སྔགས་ཀྱི་གཤམ་ལ་ནད་རིམས་ལ་སོགས་བསྲུང་ན། བདག་ལ་བསྲུངས་ཤིག་རཀྵ་ཞེས་བཏགས་སོ། །གདོན་དང་བྱད་སྟེམ་བཟློག་པར་འདོད་ན། རྦོད་གཏོང་སརྦ་བཟློག །ཅེས་བཏགས་སོ། །གཞན་ཡང་ཞི་རྒྱས་དབང་དྲག་ལ་སོགས་གང་འདོད་སྔགས་ཀྱིས་ཁ་བསྒྱུར་བར་བྱའོ། །བརྟན་གཏོར་ལ་བསྟཻན་པར་བྱ་བ་ནི་ཐོད་པ་དུམ་བུ་གཅིག་པའི་ནང་དུ་གཏོར་ཕྱེ་གཙང་མ་སྨན་བཟང་དྲུག དྲི་བཟང་མངར་གསུམ་བཏབ་ནས་དཔལ་བཤོས་ཟུར་གསུམ་བྱས་ལ་བཞག ཐ་མ་མཐེབ་ཀྱུས་བསྐོར། མདའ་བྱ་རྒོད་སྒྲོ་ཅན་མ་ལ་དངུལ་དཀར་གྱི་མེ་ལོང་དང༌། དར་སྣ་བཏགས། གཏོར་མ་ལ་གཟུགས། དབེན་པའི་གནས་སུ་མདའ་རྒོད་སྒྲོ་མ་གསུམ་གྱི་ཁྲིའུ་བྱས་པའི་ཁར་གཏོར་མ་ཞལ་ཁེབས་བྱ། ཐོད་པ་དེ་གཞལ་ཡས་ཁང་དུ་བསྐྱེད་པའི་ནང་དུ། འདོད་པའི་ཡོན་ཏན་སྣ་ཚོགས་པས་གང་བའི་དཀྱིལ་དུ་ཨ་ཕྱི་བསྐྱེད། ཡེ་ཤེས་པ་བསྟིམ་ལ་འདི་ལྟར་གསོལ་བ་འདེབས། ཧྲཱིཿསྔོན་གྱི་ཐུགས་རྗེ་དང་སྨོན་ལམ་གྱི་དབང་གིས། ཆོས་ཀྱི་དབྱིངས་ནས་སྐུ་བཞེངས་ལ། ཡེ་ཤེས་ཀྱི་སྤྱན་གྱིས་གཟིགས་ཏེ། རྫུ་འཕྲུལ་གྱིས་འཕྲིན་ལས་ཀྱི་དཀྱིལ་འཁོར་འདི་ཉིད་དུ་འབྱོན་པར་མཛད་དུ་གསོལ། སྣ་ནམ་བཟའ་དབང་ཕྱུག་ཆོས་ཀྱི་སྒྲོལ་མ། ཡེ་ཤེས་ཀྱི་སྒྲོལ་མ། དམ་ཚིག་གི་སྒྲོལ་མ། མཐུ་སྟོབས་ལ་ཐོགས་པ་མི་མངའ་བ། བྱིན་བརླབས་ལ་ཉེ་རིང་མི་མངའ་བ། ཐུགས་རྗེ་ལ་གསལ་འགྲིབ་མི་མངའ་བ། བདག་ལ་སྐུ་ཡི་སྒོ་ནས་བྱིན་གྱིས་བརླབ་ཏུ་གསོལ། གསུང་གི་སྒོ་ནས་བྱིན་གྱིས་བརླབ་ཏུ་གསོལ། ཐུགས་ཀྱི་སྒོ་ནས་བྱིན་གྱིས་བརླབ་ཏུ་གསོལ། ཚེ་དང་དབང་ཕྱུག་སྤེལ་ཅིག དཔལ་དང་གྲགས་པ་སྒྲུབས་ཤིག བཀའ་དང་བསྟན་པ་སྲུངས་ཤིག འཁོར་དང་གང་ཟག་སྐྱོངས་ཤིག བསམས་པའི་དོན་ཐམས་ཅད་ཆོས་དང་མཐུན་པར་སྒྲུབས་ཤིག ཉིན་གྱི་ལས་སུ་བྱ་ར་གྱིས་ཤིག མཚན་གྱི་དུས་སུ་མེལ་ཚེ་གྱིས་ཤིག

།ཅེས་བཀའ་བསྒོ་ལ་བརྟན་དུ་བཞུགས་པའི་ཕོ་བྲང་དུ་བསམ། རྟེན་འབྲེལ་སྙིང་པོས་མེ་ཏོག་འཐོར། བཀྲ་ཤིས་བརྗོད། བསྔོ་བ་སྨོན་ལམ་བྱ།། 1$0000034ཧྲཱི༔ དབྱིངས་ཕྱུག་དཔལ་ལྡན་ལྷ་མོ་ཆོས་ཀྱི་སྒྲོལ། །ཉི་ཤར་གངས་ལྟར་དཀར་དམར་མདངས་དང་ལྡན། །གཟུགས་བཟང་གཟི་བརྗིད་འོད་ཟེར་དྲ་བ་འགྱེད། །ལྟ་སྡུག་ཡིད་འོང་ཨ་ཕྱིར་ཕྱག་འཚལ་བསྟོད། །ཞལ་གཅིག་ཕྱག་གཉིས་ཞབས་གཉིས་མཉམ་པར་བཞེངས། །ཞབས་འོག་བདུད་བགེགས་འབྱུང་པོའི་ཚོགས་ཀུན་གནོན། །ཕྱག་གཡས་དངུལ་དཀར་མེ་ལོང་མཛེས་པ་བསྣམས། །སྲིད་གསུམ་སྣང་མཛད་ཨ་ཕྱིར་ཕྱག་འཚལ་བསྟོད། །ཕྱག་གཡོན་ཡིད་བཞིན་ནོར་བུ་རིན་པོ་ཆེ། །རྒྱལ་བ་མ་ལུས་མཉེས་པའི་མཆོད་པ་དང༌། །སེམས་ཅན་ཀུན་གྱི་དགོས་འདོད་རེ་བསྐོང་མ། །ཚོགས་གཉིས་རྫོགས་མཛད་ཨ་ཕྱིར་ཕྱག་འཚལ་བསྟོད། །ལྷ་མིའི་མཁའ་འགྲོ་བྱེ་བའི་ཚོགས་དང་བཅས། །བདུད་འཇོམས་ལྷ་མིན་གཡུལ་ངོ་བཟློག་པར་བྱེད། །དཀར་པོ་ལྷ་ཡི་ཆབ་སྲིད་དབུགས་འབྱིན་མ། །འཕྲིན་ལས་བཞི་ལྡན་ཨ་ཕྱིར་ཕྱག་འཚལ་བསྟོད། །སྲིད་གསུམ་དབང་བསྡུད་འགྲོ་བ་མ་ལུས་སྐྱོབ། །སངས་རྒྱས་སྟོང་གི་བསྟན་པ་བསྲུང་བར་མཛད། །འགྲོ་བའི་བསམ་པ་ཆོས་བཞིན་བསྒྲུབ་1$0000035མཛད་མ། །ཡིད་1$0000034བཞིན་བསམ་གྲུབ་ཨ་ཕྱིར་ཕྱག་འཚལ་བསྟོད། །བྱང་ཆུབ་ཐུགས་འཆར་ཀུན་བཟང་ཆོས་ཀྱི་སྒྲོན། །ལྷ་མི་འཇིག་རྟེན་ཀུན་ཏུ་སྐྱོབ་མཛད་མ། །གླིང་བཞི་ཀུན་ཏུ་རྒྱུ་བའི་དྲག་མོ་1$0000035རྒྱལ། །དཔལ་ལྡན་ཆོས་ཀྱི་སྒྲོན་ལ་ཕྱག་འཚལ་བསྟོད། །དེང་སང་བོད་ཡུལ་དབུས་ཀྱི་རྡོ་རྗེ་གདན། །དཔལ་གྱི་འབྲི་གུང་ཐེལ་དུ་གདན་བཞུགས་པ། །ཆོས་མཛད་སྒྲུབ་པ་པོ་རྣམས་སྐྱོང་མཛད་མ། །བཀའ་སྲུང་ཡང་དག་ཨ་ཕྱིར་ཕྱག་འཚལ་བསྟོད། །བསླབ་གསུམ་རྒྱན་ལྡན་སྒྲུབ་པའི་རྣལ་འབྱོར་པས། །ཞིང་བསམ་དངོས་གསུམ་རྟེན་ཅིང་འབྲེལ་བ་རྣམས། །མ་ནོར་ཚུལ་བཞིན་བ1$0000033སྒྲུ1$0000035བས་ནས་མཆོད་གྱུར་པ། །ཅི་འདོད་དངོས་གྲུབ་སྟེར་ལ་ཕྱག་འཚལ་བསྟོད། །བདག་གིས་ཁྱོད་ལ་བསྟོད་ཅིང་གསོལ་བ་ཡིས། །འགྲོ་བ་ཆུ་བོར་བྱིང་བའི་མ་རྒན་རྣམས། །ཉོན་མོངས་དུག་གསུམ་དབང་དུ་མི་བཏང་ཞིང༌། །ཚོགས་གཉིས་རྫོགས་པའི་འཕྲིན་ལས་མཛད་དུ་གསོལ། །ཡིག་བརྒྱ་འདོན།

ཨ་ཕྱིའི་བསྒྲུབ་ཐབས་རྫོགས་སོ།། །།ཨཱོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭ་ཧཱ།། །།