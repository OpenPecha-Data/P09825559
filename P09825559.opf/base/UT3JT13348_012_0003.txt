༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཕྱི་ཡི་བཀའ་འབུམ་ནོར་བུའི་བང་མཛོད་ཀྱི་ཁ་སྐོང་བཞུགས་སོ།།

ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལེའུ་ཉི་ཤུ་རྩ་གཅིག་པ།། ༨༢༠༽ བླ་མ་རིན་པོ་ཆེ་ལ་ཕྱག་འཚལ་ལོ། ཚེ་གཅིག་ལུས་གཅིག་ལ་བླ་ན་མེད་པའི་བྱང་ཆུབ་ཏུ་སངས་རྒྱ་བར་བྱེད་པ་རྒྱུ་མཚན་ཉིད་ཀྱི་ཕ་རོལ་ཏུ་ཕྱིན་པ་དང༌། འབྲས་བུ་གསང་སྔགས་རྡོ་རྗེ་ཐེག་པ་གཉིས་སུ་གསུངས་པ་ལས་རྒྱུ་མཚན་ཉིད་ཕ་རོལ་ཏུ་ཕྱིན་པ་གོང་དུ་ཤེས་པར་བྱའོ། །འབྲས་བུ་གསང་སྔགས་རྡོ་རྗེ་ཐེག་པ་ལ་གསུམ་སྟེ། དངོས་པོའི་གནས་ལུགས་དང༌། ལམ་གྱི་སྒོམ་ཚུལ་དང༌། འབྲས་བུ་སྐྱེ་བའི་རིམ་པའོ། །དང་པོ་དངོས་པོའི་གནས་ལུགས་ལ་གསུམ་སྟེ། ཆོས་སྐུ་དང༌། ཡོན་ཏན་དང༌། འཕྲིན་ལས་གསུམ་ལྷུན་གྲུབ་ཏུ་ཚང་བའོ། །དེ་ལ་ལུས་དང༌། ངག་དང༌། ཡིད་ཀྱི་སྒྲིབ་པས་འཁོར་བ་འབྱུང་ལ། དེ་གསུམ་དག་ན་སངས་རྒྱས་སོ། །ཆོས་རྗེ་རིན་པོ་ཆེའི་ཞལ་ནས། བྱ་སྤྱོད་རྒྱུད་དུ་ཅུང་ཞིག་བསྟན་པ་ཡང༌། །ལུས་ངག་ཇི་ལྟར་དག་པའི་རིམ་པ་ལས། །དངོས་གྲུབ་ཇི་ལྟར་འབྱུང་བའི་རིམ་པ་རྣམས། །དབང་བསྐུར་ཚུལ་གྱིས་ཇི་ལྟར་འབྱུང་བ་ལ། །གསང་བ་སྔགས་ཀྱི་དབང་བསྐུར་མེད་གྱུར་ན། །རྒྱུ་མེད་འབྲས་བུ་མཐོ་དམན་ཐ་དད་པ། །མི་འབྱུང་ངེས་ཕྱིར་སྟོན་པས་གསུངས་པས་སོ། །དབང་བཞི་ལེགས་པར་བསྐུར་བར་མེད་ངེས་ན། །སྐུ་བཞི་ཐོབ་པར་འགྱུར་བ་མི་སྲིད་པས། །ཟབ་མོ་གསང་སྔགས་མཐར་ཐུག་དབང་བཞི་ཡི། །སྐུ་བཞི་མཐར་ཐུག་སངས་རྒྱས་ཐོབ་པའི་ཕྱིར། །རྒྱལ་སྲས་མཆོག་གི་དབང་མཆོག་ཐོབ་པར་ངེས། །ཐོབ་ནས་བྱང་ཆུབ་མཆོག་ཏུ་སངས་ཡང་རྒྱ། །ཞེས་གསུངས་པས། གོང་དུ་རྒྱུ་མཚན་ཉིད་ཕ་རོལ་ཏུ་ཕྱིན་པའི་ཐེག་པས་བསྐལ་པ་ གྲངས་མེད་གསུམ་དུ་ཚོགས་གཉིས་བསགས་ནས་སངས་རྒྱས་པའི་དུས་སུ་དབང་མཆོག་ཐོབ་ནས་སངས་རྒྱས་པར་བསྟན་ནས། ད་རེས་འདིར་དང་པོ་ནས་ལུས་དག་པར་བྱེད་པ་ལ་བུམ་པའི་དབང་བསྐུར་ནས། སྲོག་གཅོད་པ་དང་མ་བྱིན་པར་ལེན་པ་དང་མི་ཚངས་པར་སྤྱོད་པ་གསུམ་སྤངས་ནས་ལུས་ལྷར་བསྒོམས་པས་སྐུ་མི་ཟད་པ་རྒྱན་གྱི་འཁོར་ལོ་འབྱུང་བར་སྟོན་པ་བྱ་བའི་རྒྱུད་ཡིན།

ངག་དག་པར་བྱེད་པ་ལ་གསང་བའི་དབང་བསྐུར་ནས། ངག་འཁྱལ་པ་དང་ཚིག་རྩུབ་མོ་རྫུན་དང་ཕྲ་མ་སྤངས་ནས་ལྷའི་སྙིང་པོ་བཟླས་པས། གསུང་མི་ཟད་པ་རྒྱན་གྱི་འཁོར་ལོ་འབྱུང་བར་སྟོན་པ་སྤྱོད་པའི་རྒྱུད་ཡིན། སེམས་དག་པར་བྱེད་པ་ལ་ཤེས་རབ་ཡེ་ཤེས་ཀྱི་དབང་བསྐུར་ནས། བརྣབ་སེམས་དང་གནོད་སེམས་དང་ལོག་པར་ལྟ་བར་སྤངས་ནས། སེམས་སྟོང་པ་ཉིད་བསྒོམས་པས། ཐུགས་མི་ཟད་པ་རྒྱན་གྱི་འཁོར་ལོ་འབྱུང་བར་སྟོན་པ་རྣལ་འབྱོར་གྱི་རྒྱུད་ཡིན། ཀུན་གཞི་དང་རླུང་དག་པར་བྱེད་པ་ལ་དབང་བཞི་པ་བསྐུར་ནས། ཤེས་བྱའི་སྒྲིབ་པ་སྤངས་ནས་མི་སློབ་པའི་ཟུང་འཇུག་ལ་གནས་པར་བྱས་ངོ་བོ་ཉིད་ཀྱི་སྐུ་ཐོབ། རྣལ་འབྱོར་བླ་ན་མེད་པའི་རྒྱུད་ཀྱིས་སྟོན་པ་ཡིན་པས། སྦྱང་རྒྱུ་བཞི་ཡོད་པས་གཞི་བཞི། ལམ་བཞི། ཕྲིན་ལས་བཞི། རྒྱུད་བཞི། སྐུ་བཞི་ཐོབ་པར་ཡིན། དང་པོ་དབང་བཞི་མེད་པ་ལས་ཀྱི་ཕྱག་རྒྱ་ཡིན། འབྲས་བུ་སྐུ་བཞི་མི་འབྱུང་བ་ཆོས་ཀྱི་ཕྱག་རྒྱ་ཡིན། དེ་འབྱུང་བར་སངས་རྒྱས་ཀྱིས་ཀྱང་མི་ནུས་པ་དམ་ཚིག་གི་ཕྱག་རྒྱ་ཡིན། མེད་ན་མི་འབྱུང་བའི་རྒྱུ་འབྲས་སོ། །དང་པོ་དབང་བཞི་ཐོབ་པ་དེ་ལས་ཀྱི་ཕྱག་རྒྱ། འབྲས་བུ་སྐུ་བཞི་འབྱུང་བ་ཆོས་ཀྱི་ཕྱག་རྒྱ། དེ་ལ་བདུད་ཀྱིས་མཚོན་ཆའི་ཆར་ཕབ་ཀྱང་བར་དུ་མི་ཆོད་པ་དམ་ཚིག་གི་ཕྱག་རྒྱ། དང་པོ་ནས་སྟོང་པ་ཉིད་གཤིས་ཡིན་པ་དེ་ཕྱག་རྒྱ་ཆེན་པོ་ཡིན་པས། དེ་ཚེ་འདིར་ཐོབ་ནས་ལུས་ངག་ཡིད་གསུམ་དག་ནས་སངས་རྒྱའོ། །དེ་དང་པོ་བཅོམ་ལྡན་འདས་ཀྱིས་ཇི་ལྟར་གསུངས།་་་ཉམས་སུ་ཇི་ལྟར་ལེན།་་་འབྲས་བུ་ཇི་ལྟར་ཐོབ་སྙམ་ན། འབྲས་བུ་གསང་སྔགས་རྡོ་རྗེའི་ཐེག་པ་ལ་གསུམ་ཡིན་ཏེ།་་་དངོས་པོའི་གནས་ལུགས་དང༌།་་་ལམ་དང༌།་་་འབྲས་བུ་སྐྱེ་བའི་རིམ་པ་དང་གསུམ་མོ། །དང་པོ་དངོས་པོའི་གནས་ལུགས་ལ་གསུམ་མོ། །སེམས་ཅན་ཐམས་ཅད་དང་པོ་ནས་བཤའ་མར་སངས་རྒྱས་པ་ཡིན་པས། ས་བཅུ་ཙམ་ལ་གནས་པའི་བྱང་ཆུབ་སེམས་དཔའ་ཙམ་ཡང་མེད།

དང་པོ་ནས་ཆོས་སྐུ་སྟོང་པ་ཉིད་གཅིག་པུ་ཡིན། གཤིས་ཀྱི་དགེ་བ་ཡོད་ཚད་ཡོན་ཏན་ཡིན། དེ་དང་པོ་ནས་སེམས་ཅན་གྱི་དོན་དུ་གང་ཕན་དུ་འགྲོ་བ་དེ་ལྷུན་གྱིས་གྲུབ་ནས་གནས་པ་དེ་ཕྲིན་ལས་ཡིན། དེ་ལྟར་ཡིན་པ་ལ་གོམས་པས་དེའི་སྣང་བ་ཤར་བ་ཡིན་ཏེ། ཚེ་གཅིག་གིས་སྒྲིབ་པ་གསུམ་སྤངས་ནས། ཆོས་སྐུ་ཡོན་ཏན་འཕྲིན་ལས་དེ་སྒྲུབ་པ་ལ་སྔགས་གསུངས་པ་ཡིན། བཅོམ་ལྡན་འདས་ཀྱིས་སངས་རྒྱས་རིན་ཆེན་སྙིང་པོ་ལ་རྒྱུ་གསང་སྔགས་ཀྱི་སྨོན་ལམ་བཏབ་པའི་འབྲས་བུ། གསང་སྔགས་རྡོ་རྗེའི་ཐེག་པ། ཚེ་གཅིག་ལུས་གཅིག་ལ་སངས་རྒྱས་པ་འདི་གསུངས་པ་ཡིན་ནོ། །ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། དང་པོ་ནས་དངོས་པོའི་གནས་ལུགས་བསྟན་པའི་ལེའུ་སྟེ་དང་པོའོ།། །།འདིའི་ལམ་ལ་སྤྱི་དང་བྱེ་བྲག་གཉིས་སོ། །སྤྱིར་སངས་རྒྱས་ཀྱི་གསང་སྔགས་ཀྱི་རྒྱུད། ཕྱག་ན་རྡོ་རྗེ་ལ་མ་རྒྱུད་བྱེ་བ་ཕྲག་དྲུག་གསུངས། ཨིནྡྲ་བྷུ་ཏི་ལ་སོགས་ལ་ཕ་རྒྱུད་བྱེ་བ་ཕྲག་བཅུ་གསུངས། གཉིས་ཀ་ལ་སངས་རྒྱས་ཀྱི་རྒྱུད་བྱེ་བ་ཕྲག་བཅུ་དྲུག་གསུངས་སོ། །རྣལ་འབྱོར་ཕ་རྒྱུད་རྣམས་ཀྱི་ཚད། །བྱེ་བ་ཕྲག་ནི་བཅུ་ཡིན་ཏེ། །དེ་བཞིན་རྣལ་འབྱོར་མ་རྒྱུད་གྲངས། །བྱེ་བ་ཕྲག་ནི་དྲུག་ཏུ་གྲགས། །ཐེག་ཆེན་ལས་གཞན་མདོ་སྡེ་ནི། །དུང་ཕྱུར་ཕྲག་ནི་གསུམ་ཡིན་ཏེ། །དེ་བཞིན་ཕ་རོལ་ཕྱིན་པའི་ཚུལ། །ས་ཡ་དང་ནི་དུང་ཕྱུར་ལྔ། །འདི་དག་ཐམས་ཅད་ཐུབ་དབང་པོ། །སྐུ་གསུམ་བདག་ཉིད་ཅན་གྱིས་གསུངས། །ཞེས་སོ། །དེ་རྣམས་བསྡུས་ན་རྒྱུད་སྡེ་བཞི་ཡིན་ཏེ། བྱ་བའི་རྒྱུད་ལ་འཇམ་དཔལ་ཀྱི་རྒྱུད་དང༌། ལྷ་མོ་བཙུན་དའི་རྒྱུད་ལ་སོགས་པ་ལུས་ཀྱི་སྒོ་ནས་སྲོག་གཅོད་པ་དང་མ་བྱིན་པར་ལེན་པ་དང་མི་ཚངས་པར་སྤྱོད་པ་གསུམ་སྤངས་ནས་ལུས་ལྷར་བསྒོམ་པ་དང༌། ཁྲུས་དང་གཙང་སྦྲ་གཙོ་བོར་སྟོན། གཞན་གསུམ་ཞོར་ལ་སྟོན། སྤྱོད་པའི་རྒྱུད་ལ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་དང༌།

དམ་ཚིག་གསུམ་བཀོད་པའི་རྒྱུད་དང༌། རྟོགས་པ་བསྡུས་པའི་རྒྱུད་ལ་སོགས་པ་ངག་འཁྱལ་བ་དང་ཚིག་རྩུབ་མོ་དང་རྫུན་ཕྲ་མོ་སྤངས་ནས། བཟླས་པ་གཙོ་བོར་སྟོན་ཅིང་གཞན་གསུམ་ཞོར་ལ་སྟོན། རྣལ་འབྱོར་གྱི་རྒྱུད་ལ་དཔལ་མཆོག་དང་པོའི་རྒྱུད་དང༌། སངས་རྒྱས་མཉམ་སྦྱོར་གྱི་རྒྱུད་ལ་སོགས་པས་བརྣབ་སེམས་དང་གནོད་སེམས་དང༌། ལོག་པར་ལྟ་བ་གསུམ་སྤངས་ནས། སེམས་སློབ་པའི་ཟུང་འཇུག་གཙོ་བོར་སྟོན། གཞན་གསུམ་པོ་ཞོར་ལ་སྟོན། རྣལ་འབྱོར་བླ་ན་མེད་པའི་རྒྱུད་ལ་གཉིས། ཕ་བླ་ན་མེད་པ་དཔལ་གསང་བ་འདུས་པ་གསུངས། དེའི་སྙིང་པོ་ལྟ་བུ་སེམས་པ་གསུམ་གྱིས་སྦས་པ་ཡིན། མ་བླ་ན་མེད་པའི་རྒྱུད་བདེ་མཆོག་དང༌། དུས་འཁོར། དགྱེས་རྡོར། གདན་གཞི། ནམ་མཁའ་དང་མཉམ་པ་སོགས་གསུངས་སོ། །དེ་རྣམས་ཀྱི་སྙིང་ལྟ་བུ་འདོད་ཆགས་ཆོས་ཀྱིས་སྦས་པ་ཡིན། དེ་རྣམས་ཀྱིས་ཐོག་མཐའ་བར་གསུམ་དུ། སེམས་ཅན་བྱ་བ་གཅིག་ཀྱང་མེད་པར། སངས་རྒྱས་ཀྱི་ཆོས་ཀྱི་སྐུ་གཅིག་པུ་སྟོན་པ་ཡིན་ནོ། །དེ་རྣམས་གསང་སྔགས་སྤྱིའི་ལུགས་ཡིན་ནོ། །ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། གསང་སྔགས་སྤྱི་བསྟན་པའི་ལེའུ་སྟེ་གཉིས་པའོ།། །།བྱེ་བྲག་ཏུ་རྗེ་བཙུན་ཏིལླི་པ་དེ་དྲུག་པ་རྡོ་རྗེ་འཆང་གི་སྤྲུལ་པ་ཡིན་པས་གསང་སྔགས་ཀྱི་བཀའ་ཐམས་ཅད་བབས་པར་བསྟན་པ་ཡིན་པས། ཏིལླི་པའི་བརྒྱུད་པ་འདི་ཁོ་ན་འགྲུབ་ཐག་ཉེ་བ་ཡིན་ནོ། །འདིར་ཏིལླི་པའི་ལུགས་ལ་གཉིས་ཡིན་ཏེ། རྟོགས་ལམ་དབང་དང༌། སྒོམ་ལམ་མོ། རྟོགས་ལམ་དབང་ལ་གཞན་ལུགས་དང་རང་ལུགས་གཉིས་ཡིན། གཞན་ལུགས་ལ། ལ་ལ་སྨིན་ལམ་དབང་དུ་འདོད་པ་ཡང་ཡོད། ལ་ལ་གྲོལ་ལམ་དབང་དུ་འདོད་པ་ཡང་ཡོད། དབང་ལེན་པའི་བླ་མ་དང༌། དབང་གི་དུས་དང༌། རྫས་དང༌། དབང་རྟེན་དང༌། དབང་གི་འབྲས་བུ་འདོད་ལུགས་རེ་རེ་ཡོད་དེ། རང་ལུགས་ལ་གཉིས་ཡིན། སྡོམ་པ་གསུམ་བླང་བ་དང༌། དབང་བཞི་བསྐུར་བའོ། །ཆོས་རྗེ་རིན་པོ་ཆེ་ནི་དང་པོ་ནས་སེམས་ཅན་ཐམས་ཅད་སངས་རྒྱས་ཡིན།

དེ་མ་རྟོགས་པས་འཁོར་བར་འཁྱམས་པས། དེ་རྟོགས་པས་སངས་རྒྱས། དེའི་དབང་ཐོབ་པས་རྟོགས་ལམ་དབང་དུ་བཞེད་དོ། །དེ་ལ་དང་པོ་བླ་མ་མཚན་ཉིད་དང་ལྡན་པ་ཞིག་གི་དྲུང་དུ། སློབ་མ་མོས་གུས་དང་ལྡན་པ་ཞིག་གིས་བཏུགས་ནས། དང་པོ་སྡོམ་པ་གསུམ་གཙང་སིང་ངེ་བ་ཞིག་ཡིན། ཆོས་སྐུ་ནམ་མཁའ་ལྟ་བུ་དེ་ལུས་ངག་ཡིད་གསུམ་ཁྱབ་པའི་རླུང་གིས་སྒྲིབ་པས། སྒྲིབ་པ་བཞི་པོ་དེ་སྤོང་བ་ལ་དབང་བཞི་བསྐུར་ནས། ལམ་མི་རྟོག་པ་སྒོམ་པ་དང༌། ལམ་གཏོང་ལྔ་ལྡན་དང་བཅས་པ་བསྒོམས་པས་འབྲས་བུ་སྐུ་བཞི་ཐོབ་པ་ཡིན་པས། རྒྱུ་དབང་བཞི་བསྐུར་བ་ཡིན། དབང་གི་འབྲས་བུ་ལ་ཡང༌། ལ་ལ་བདེ་བའི་ཏིང་ངེ་འཛིན་ལ་འབྲས་བུར་བྱེད། ལ་ལ་གསལ་བ། ལ་ལ་མི་རྟོག་པའི་ཏིང་ངེ་འཛིན་ལ་འབྲས་བུར་བྱེད། དེ་རྣམས་ཁམས་གསུམ་གྱི་འཇིག་རྟེན་གྱི་རང་གཟུགས་བསྐྱེད་པའི་དུག་ཡིན་ཏེ། རང་གི་སློབ་མས་གོ་བར་བྱ་བའི་ཕྱིར་དང༌། གཞན་གྱིས་མི་གོ་བར་བྱ་བའི་ཕྱིར་དང༌། རྒྱུད་ཐམས་ཅད་དཀྲུགས། ལུང་ཐམས་ཅད་བཅུས། མན་ངག་ཐམས་ཅད་སྦས་ནས་བསྟན་པ་ཡིན། གཞན་གྱིས་གོ་བ་མ་སྐྱེས་པ་ཡིན། དབང་ལ་དབང་རྟགས་རྩིས་སུ་ཆེ་བ་ཡིན། དབང་རྟགས་དང་པོ་ནས་སངས་རྒྱས་པ། འོད་གསལ་གསལ་བ་གཅིག་ཏུ་རྟོགས་པ་དེ་དབང་རྟགས་ཡིན། དེའི་ཟླར་མི་བསྐྱོད་པས་དབུ་བརྒྱན་པ་ཡིན། ཁ་ཅིག་དབང་རྟེན་བུད་མེད་དང༌། དབང་གི་ཤ་ཆང་གཉིས་ཐབས་ཤེས་ཀྱི་རྫས་ལ་དགོས་སོ་ཞེས་ཕལ་ཆེར་སྨྲ་སྟེ། དབང་དང་དེ་འགལ་བ་ཡིན། དབང་ལ་ཕྱིན་ཅི་ལོག་པ་ཡིན། ཕལ་ཆེར་ངུ་འབོད་ཀྱི་དམྱལ་བར་གསུངས་པ་ཡིན། རྡོ་རྗེ་འཆང་གི་ཞལ་ནས། ཆང་ལ་ཧ་བྱས་པས་ཁ་དོག་འོ་མར་འགྱུར་ནུས་པ་དང༌། ཧོ་བྱས་པས་རོ་ཆུ་ལྟར་འགྱུར་ནུས་པ་དང༌། ཧྲཱིཿབྱས་པས་བདུད་རྩིར་སྒྱུར་ནུས་ན་ཆང་མ་ཡིན། ཇ་དང་འོ་མ་དང་འདྲ། ཤེས་པ་མི་འཁྲུལ་བས་འཐུང་དུ་ཏུབ། བཙུན་པ་ངན་ལམ་རྒྱལ་མཆོག་དབྱངས་དང༌། སློབ་དཔོན་བིརྺ་པས་ཆང་འོ་མར་བསྒྱུར་ནས་གསོལ་བ་ཡིན། དེ་ལྟར་བསྒྱུར་མ་ནུས་ན་བཏུང་དུ་མི་ཏུབ་སྟེ།

སྡོམ་པ་འབྱུང་བའི་རྒྱུད་ལས། ཧ་གསུམ་ལ་སོགས་དང་བྲལ་བར། །ཅི་སྟེ་དམ་ཚིག་ཅན་གྱིས་འཐུང༌། །སྔགས་ཀྱི་དངོས་གྲུབ་མི་འབྱུང་སྟེ། །དེ་ལ་དུག་འགྱུར་ཐེ་ཚོམ་མེད། །སྔགས་པ་ཆང་གིས་རྣམ་འགྱུར་པ། །འདོད་ལ་སྐམ་ཞིང་འཁྲིག་ལ་སྲེད། །རྒོད་ཅིང་གླུ་ཡང་དེ་བཞིན་ལེན། །འཐབ་མོ་ལ་སོགས་རྣམ་པར་འཁྲུལ། །རྨོད་ཅིང་ཉམས་པར་བྱེད་ལས་ཀྱང༌། །སྡིག་པ་དམྱལ་བར་འཚོད་པར་འགྱུར། །རྣལ་འབྱོར་མ་རྣམས་ཁྲོས་ནས་ནི། །དེ་ལ་ནད་དང་མྱ་ངན་གྱིས། །འཇིགས་པར་བྱེད་པས་རྣམ་གཙེས་ནས། །སྡིག་ཅན་དམྱལ་བར་འཚོད་པར་བྱེད། །བླ་མ་ལ་འཁུ་སྨོད་པར་བྱེད། །སེམས་ཅན་འཁུ་ལ་སྦྱིན་མི་བྱ། །དངོས་གྲུབ་སྒྲུབ་པ་འབྲས་བུ་མེད། །སྔགས་པས་འདི་དག་སྤང་པར་ནི། །སྔོན་གྱི་སངས་རྒྱས་རྣམས་ཀྱིས་གསུངས། །ཞེས་དང༌། བཅོམ་ལྡན་འདས་ཀྱི་ཞལ་ནས། ང་ལ་སྟོན་པར་ལྟ་བ་རྣམས་ཀྱིས་ཆང་མི་བཙོང༌། མི་བཏུང༌། མི་བླུད་དོ་གསུང༌། རྒྱལ་པོ་མཛའ་མོ་འཁོར་དང་བཅས་པ་ཆང་འཐུངས་པས་དམྱལ་བར་སྐྱེས་པ་ལ། ཐུབ་པ་འདི་ལྷའི་དབང་པོ་བརྒྱ་བྱིན་དུ་གྱུར་པའི་དུས་སུ་ཆང་གི་ཉེས་པ་སུམ་ཅུ་སོ་གཉིས་བརྗོད་ནས་སྲུང་དུ་བཅུག་པས་མཐོ་རིས་སུ་སྐྱེས་པ་ཡིན་ནོ། །ཤ་ཟ་བ་ཡང་སྤང་དགོས་ཏེ། ཐུབ་པ་འདི་བྱ་སྲེག་པའི་ཕྲུ་གུར་གྱུར་པའི་དུས་སུ་ཤ་ཟ་བ་སྤངས་པས་སངས་རྒྱས་པ་ཡིན། དཔའ་བོ་མཁའ་འགྲོ་ཡང་ཤ་བསྒྱུར་ནས་ཟ་བ་ཡིན། སློབ་དཔོན་ནག་པོ་སྤྱོད་པ་བ་ལ་འདྲེན་པའི་དགེ་སློང་ཞིག་གི་ཀྱང་བྱ་རོག་ཏུ་སྤྲུལ་ནས་གསོལ་བ་ཡིན། དེའི་དུས་སུ་ཤ་བདུད་རྩིར་སྒྱུར་ནུས་པས་གསོལ་དུ་རུང་བ་ཡིན། དགོང་མོའི་ཚོགས་འཁོར་ཡང་བདུད་རྩིར་སྒྱུར་ནུས་ན་གསོལ་དུ་ཏུབ་ལ། དེ་མ་ནུས་ན་མི་བཏུབ། སློབ་དཔོན་ལྭ་བ་པ་ལ་རྒྱལ་པོ་ཨིནྡྲ་བྷུ་ཏིས་ཕྱི་དྲོའི་ཁ་ཟས་བསྐུར་ནས། བར་ན་ཆུ་མོ་གངྒཱ་ཡོད་པས། རྒྱལ་པོ་ཨིནྡྲ་བྷུ་ཏིས་འདོད་ཆགས་སྤངས་པའི་བདེན་པས། ཆུ་མོ་གྱེན་ལ་ལོག་ཅིག་བྱས་པས།

ཆུ་མོ་གྱེན་ལོག་ནས། དེའི་ཤུལ་ན་ཕར་ཕྱིན་ཏེ། སློབ་དཔོན་ལྭ་ཝ་པ་ལ་ཕྱི་དྲོའི་ཁ་ཟས་དྲངས་པས་གསོལ་བ་དང་བཙུན་མོ་མ་དད་དེ་ཆུ་མོ་གྱེན་ལ་ཇི་ལྟར་འགྲོ་ཞུས་པས། སློབ་དཔོན་ལྭ་ཝ་པས་ཕྱི་དྲོའི་ཁ་ཟས་མ་ཟས་པའི་བདེན་པའི་བྱིན་རླབས་ཀྱིས་ཆུ་མོ་གངྒཱ་གྱེན་ལ་ལོག་ཅིག་བྱས་པས་ཆུ་གྱེན་ལ་ལོག་པའི་ཤུལ་ན་ཚུར་ལ་ཡོང་བ་ཡིན། ཕྱག་རྒྱ་བསྟེན་པ་དང་ཕྱི་དྲོའི་ཚོགས་འཁོར་ཡང་དེ་ཙམ་ན་རན་པ་ཡིན། དེ་ལ་ཡང་བཙུན་མོ་མ་དད་པའི་ཉེས་པ་ཡོད། དེ་ལྟར་མ་གྱུར་ཕྱག་རྒྱ་བསྟེན་ན་ལྕགས་ཀྱི་ཤལ་མ་རི་ལ་འགྲད་དོ། །ཕྱི་དྲོའི་ཁ་ཟས་མ་ཐུབ་ན། དང་པོ་ཀུན་ཏུ་རྒྱུ་ཞིག་གིས་ཕྱི་དྲོའི་ཁ་ཟས་ཀྱི་ཟ་ཁྲིམས་བསྲུང༌། དུས་ཅིག་ཏུ་མ་ཐུབ་པས་ཀླུ་རུ་སྐྱེས་པ་ཡིན་ནོ། །དེས་ན་ཁྲིམས་ཉིས་བརྒྱ་ལྔ་བཅུ་རྩ་གསུམ་བསྲུང་བ་དང༌། བྱང་ཆུབ་སེམས་དཔའི་སྡོམ་པ་ཉི་ཤུ་པ། གསང་སྔགས་ཀྱི་རྩ་བ་བཅུ་བཞི་དང༌། ཡན་ལག་བརྒྱད་བསྲུང་བ་གསང་སྔགས་ཀྱི་གེགས་སེལ་ཡིན་པས། གཞན་གཉིས་གོང་དུ་བསྟན་པ་བཞིན་དུ་ཤེས་པར་བྱ་ལ། རྩ་ལྟུང་བཅུ་བཞི་ནི། བདེ་གཤེགས་བཀའ་ལས་འདས་པ་དང༌། རྡོ་རྗེའི་སྤུན་ལ་འཁུ་བ་དང༌། བྱམས་པ་འདོར་བ་དང༌། བྱང་སེམས་འདོར་བ། བླ་མའི་རྗེས་སུ་མི་འབྲང་བར་བརྙས་པ་བྱེད་པ་དང༌། གཞན་གྱི་ཆོས་ལ་སྨོད་པ་དང༌། སེམས་ཅན་མ་སྨིན་པ་ལ་གསང་བ་བསྒྲགས་པ་དང༌། ཕུང་པོ་སངས་རྒྱས་ཀྱི་མངའ་བདག་ལ་ཐ་མལ་གྱི་སྤྱོད་པས་བརྙས་པ་དང༌། དང་པོ་ནས་དག་པ་སྟོང་པ་ཉིད་ཡིན་པ་ལ་ཐེ་ཚོམ་ཟ་བ་དང༌། བླ་མའི་དགྲ་ལ་བྱམས་པར་བྱེད་པ་དང༌། བློ་ལས་འདས་པའི་ཆོས་ལ་བཟང་ངན་དུ་རྟོག་པ་དང༌། སེམས་ཅན་ཆོས་བྱེད་འདོད་ཡོད་པའི་སེམས་སུན་འབྱིན་པ་དང༌། དབང་བཞིའི་དམ་ཚིག་མི་བརྟེན་པ་དང༌། ཤེས་རབ་ཕག་མོའི་རང་བཞིན་བུད་མེད་ལ་གནོད་པ་དང་བཅུ་བཞི་དེ་ཤོར་ན་དབང་ཤོར་བས་གེགས་ལ་རྡུགས་པ་ཡིན་ནོ། །ད་ཡན་ལག་བརྒྱད་ནི། དམ་ཚིག་དང་མི་ལྡན་པའི་རིག་མ་བསྟེན་པ་དང༌།

ཚོགས་ཀྱི་གྲལ་དུ་འཐབ་པ་དང༌། རིག་མ་མཚན་ཉིད་དང་མི་ལྡན་པ་ལ་བདུད་རྩི་རིལ་བུ་སྦྱོར་བ་དང༌། གསང་སྔགས་ཤེས་ཀྱང་སྣོད་ལྡན་ལ་མི་བཤད་པ་དང༌། དད་པ་ཅན་ཆོས་འདྲི་བ་ལ་གཞན་གྱི་གཏམ་སྨྲ་བ་དང༌། ཉན་ཐོས་ནང་དུ་ཞག་བདུན་སྡོད་པ་དང༌། གསང་སྔགས་མི་ཤེས་སེམས་མ་རྟོགས་པར་ང་གསང་སྔགས་པ་ཡིན་ཟེར་བ་དང༌། སྣོད་མ་ཡིན་པ་ལ་ཕྱིའི་ཆོས་མི་བཤད་པར་གསང་སྔགས་བཤད་པ་དང་བརྒྱད་པོ་དང༌། རྩ་བ་བཞི་ལ་ཤེས་བཞིན་ཉམས་ན་དངོས་གཞི་རྫོགས། འགྱོད་མེད་དེར་ཤེས་ཡིད་བྱེད་པ་ཡན་ལག་བདུན་པོ་རྫོགས་ན་བསྐལ་པ་མང་པོར་དམྱལ་བར་སྐྱེས་ནས་གེགས་སུ་འགྲོ་བ་ཡིན། དེས་ན་བསླབ་པ་གསུམ་པོ་གཅིག་མ་ཐུབ་ཀྱང་གེགས་སུ་འགྲོ་བ་ཡིན་པས་གསུམ་ག་བསྲུང་བ་གལ་ཆེའོ། །བཙུན་པ་ཞིག་ལ་བུད་མེད་ལྷ་མོ་འདྲ་བ་ཞིག་གིས་རྩེ་ཤིང་བསྐོར་བས། བཙུན་པ་དེས་རང་གི་ལྕེ་ཆུང་བཅད་ནས་སྲོག་དང་བྲལ་ཡང་རང་གི་ཚུལ་ཁྲིམས་མ་ཉམས་པར་བྱས་པ་ཡིན། ཆུང་སྟེ་སློབ་དཔོན་ཆོས་མཆོག་གིས། ཤིང་སྐམ་པོ་ཞིག་ལ་ངའི་ཚུལ་ཁྲིམས་རྣམ་པར་དག་ན་ཤིང་ཁྱོད་ལ་མེ་ཏོག་འབྱུང་བར་གྱུར་ཅིག་བྱས་པས་མེ་ཏོག་བཅུ་ཡོང་བ་ལ། ལན་ཅིག་མ་བྱུང་བས་ཅིས་ལན་སྙམ་པ་ལས། ལྡེ་མིག་ཅིག་སྐོར་སྐོར་བྱས་འདུག་པ་དེས་ལན་ནམ་སྙམ་ནས་བཤགས་བསྡམ་བྱས་ཏེ། དེ་ནས་སྔར་བཞིན་བདེན་པ་བརྗོད་པས་མེ་ཏོག་བཅུ་བྱུང་ངོ༌། །སྔགས་དང་ཚུལ་ཁྲིམས་གཅིག་པ་ཡིན་ཏེ། སྡོམ་པ་འབྱུང་བའི་རྒྱུད་ལས། ཚུལ་ཁྲིམས་འཆལ་ལ་སྔགས་འགྲུབ་པར། །སངས་རྒྱས་རྣམས་ཀྱིས་མ་གསུངས་ཏེ། །མྱ་ངན་འདས་གྲོང་འགྲོ་བ་ནི། །ཡུལ་དང་ཕྱོགས་ཀྱང་མ་ཡིན་ནོ། །ཞེས་གསུངས་སོ། །ཚུལ་ཁྲིམས་འཆལ་པ་ལ་བསྟེན་ན་བེའུ་སྦྲེལ་གཡང་ལ་འགྲོ་བར་གསུངས་པ་ཡིན་པས་གསང་སྔགས་ཀྱི་གཞི་ལ་ཚུལ་ཁྲིམས་དགོས་པ་ཡིན་ནོ། །སྔགས་འདི་རལ་གྲིའི་སོ་དང་འདྲ་བས། དབང་བསྐུར་བའི་དུས་སློབ་དཔོན་དང་སློབ་མའི་འབྲེལ་པ་བརྟག་དགོས་པར་གསུངས་ཤིང༌།

སུ་དགའ་རང་དགར་ཞུགས་ན་ཕུང་སྐྱེས་བྱེད་པས་དམ་ཚིག་བསྲུང་བ་གལ་ཆེའོ། །ཕ་རྒྱུད་དང་མ་རྒྱུད་དང་རྒྱུད་རྣམས་ཀྱི་སྙིང་པོ་དང་བཅུད་ནི་ཆོས་རྗེ་རིན་པོ་ཆེ་དབང་བཞི་པའི་བློ་འདས་དེ་ལ་བཞེད། དེ་རྟོགས་པར་བྱེད་པ་ལ་རྒྱུའི་དབང་དང༌། ལམ་གྱི་དབང་དང༌། འབྲས་བུའི་དབང་དང་གསུམ་ཡིན། རྒྱུའི་དབང་ལ་རིགས་མི་འདྲ་བ་མང་ཡང༌། དྭགས་པོ་བཀའ་བརྒྱུད་འདི་ནི་རྗེ་སྒམ་པོ་པའི་ཇོ་མོ་ལྷ་ལྔ་མ་འདིས་དབང་བསྐུར་བས་གྲོལ་བ་ཡིན། དེའི་ལུགས་སུ་བྱས་ན་དང་པོར་ཇོ་མོའི་བསྙེན་སྒྲུབ་ཐེམས་དགོས། དེ་ནས་ལས་སྦྱོར་དབང་བསྐུར་དགོས། སློབ་མས་བླ་མར་གསོལ་བ་ལན་གསུམ་འདེབས་པ་དེ་ཆོས་ལ་འཕངས་སེམས་བྱེད་པ་དང༌། སློབ་མའི་མོས་གུས་བརྟག་པ་ཡིན། དེ་ནས་དང་པོ་ནས་བྱང་ཆུབ་ཀྱི་སེམས་ནེམ་རྐྱང་མེད་པར་བསྐྱེད་ལ། དང་པོ་བུམ་པའི་དབང་བསྐུར། དེ་ནས་ཤེས་རབ་ཡེ་ཤེས་ཀྱི་དབང་བསྐུར། དེ་ནས་དབང་བཞི་པ་གལ་ཆེ་བ་ཡིན་པས་ངོ་སྤྲད། དེ་ནས་བརྡའི་ཕྱག་མཚན་བཞི་བཏད། དེ་ཡེ་ཤེས་ཀྱི་ཚོགས་ཡིན། དེ་ནས་དེ་སྨིན་པར་བྱེད་པ་ལ་བསོད་ནམས་ཀྱི་ཚོགས་ལ་ལོངས་སྤྱོད། ཐེག་པ་ཆེན་པོ་གསང་སྔགས་ཀྱི་རྒྱུའི་དབང་ཡིན་ནོ། །ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས་རྒྱུའི་དབང་བསྟན་པའི་ལེའུ་སྟེ་གསུམ་པའོ།། །།རྒྱུའི་དབང་བསྟན་ནས་ས་བོན་ནམ་བག་ཆགས་བཞག་པས། འབྲས་བུའི་དབང་བཤའ་མ་དེ་རྟོགས་ནས་ཡོང༌། འབྲས་བུའི་དབང་གང་ཡིན་ན། བླ་མས་སློབ་མ་ལ་དང་པོ་བུམ་པའི་དབང་བསྐུར་ནས། ཕུང་པོ་ལྷ་དང་ལྷ་མོར་ངོ་སྤྲོད་པ་ཡིན། ངོ་ཇི་ལྟར་དུ་སྤྲོད་ན། ཡ་གི་ཡང་དག་པར་རྫོགས་པའི་སངས་རྒྱས་ནས། མ་གི་འཇག་མིག་གི་སྲིན་བུ་ཡན་ཆད་སངས་རྒྱས་པ་གཅིག་ཡིན། ས་དང་པོ་ནས་ས་བཅུ་ལ་གནས་པའི་བྱང་ཆུབ་སེམས་དཔའ་ཙམ་ཡང་མིན། སངས་བཤའ་མར་རྒྱས་རྒྱས་པ་ཞིག་ཡིན། དེ་ཡང་ཇི་ལྟར་འབྱུང་བ་བཞི་ལྷ་མོ་བཞིར་སངས་རྒྱས་པ་ཡིན། སེམས་ཅན་གྱི་དོན་དུ་ལུས་འབྱུང་བ་བཞི་ལས་མ་གྲུབ་པ་མེད།

སྲ་ཞིང་བརྟན་པའི་རིགས་ཐམས་ཅད་སའི་ཁམས་ཡིན། ས་སངས་རྒྱས་སྤྱན་མ་དང་པོ་ནས་སངས་རྒྱས་རྒྱས་པ་ཡིན། ལུས་ལ་བརླན་ཞིང་གཤེར་བ་ཐམས་ཅད་ཆུའི་ཁམས་ཡིན། ཆུ་མ་མ་ཀི་དང་པོ་ནས་སངས་རྒྱས་རྒྱས་པ་ཡིན། ཚ་ཞིང་དྲོ་བའི་རིགས་ཐམས་ཅད་མེའི་ཁམས་ཡིན། མེ་གོས་དཀར་མོ་དང་པོ་ནས་སངས་རྒྱས་རྒྱས་པ་ཡིན། གཡོ་བའི་རིགས་ཐམས་ཅད་འབྱུང་བ་རླུང་གི་ཁམས་ཡིན། རླུང་དམ་ཚིག་སྒྲོལ་མ་དང་པོ་ནས་སངས་རྒྱས་རྒྱས་པ་ཡིན། དེ་རྣམས་ཐམས་ཅད་ནམ་མཁའ་སྟོང་པ། སེམས་སེམས་མེད་པ་ཡིན། ནམ་མཁའ་ཆོས་ཀྱི་དབྱིངས་ཀྱི་དབང་ཕྱུག་མར་དང་པོ་ནས་སངས་རྒྱས་རྒྱས་པ་ཡིན། ས་དང་པོ་ནས་ས་བཅུ་པ་ལ་གནས་པའི་བྱང་ཆུབ་སེམས་པ་ཡང་མིན། བཤའ་མར་སངས་རྒྱས་རྒྱས་པ་ཡིན། ཕྱི་ལྟར་དུ་འབྱུང་བ་ལྔ་ལྷ་མོ་ལྔར་སངས་རྒྱས་རྒྱས་པ་ཡིན་ནོ། །ནང་ལྟར་དུ་གནས་ཉི་ཤུ་རྩ་བཞི་དང་དཀྱིལ་འཁོར་གྱི་འཁོར་ལོ། དུར་ཁྲོད་ཆེན་པོ་བརྒྱད་དང་བཅས་པ་ལུས་ལ་ཚང་ནས་ཡོད་པ་ཡིན། དེའི་ནང་ན་བཅོམ་ལྡན་འདས་ཡབ་ཡུམ་དང༌། དཔའ་བོ་དང་རྣལ་འབྱོར་མ་རྣམས་དང་པོ་ནས་ལྷུན་གྲུབ་ཏུ་གནས་ཀྱིན་ཡོད་པ་ཡིན། རྒྱུད་རྣམས་ཀྱི་ནང་ནས། དཔའ་བོ་འདི་དག་ཐམས་ཅད་ཀྱིས། །རྒྱུ་དང་མི་རྒྱུའི་འགྲོ་ལ་ཁྱབ། །དེ་བཞིན་རྣལ་འབྱོར་མ་རྣམས་ཀྱིས། །རྒྱུ་དང་མི་རྒྱུའི་འགྲོ་ལ་ཁྱབ། །ཅེས་གསུངས་པས། ཡང་དག་པའི་ཏིང་ངེ་འཛིན་དེ་དཀྱིལ་འཁོར་གྱི་གཙོ་བོ་ཡབ་ཡིན། དེ་བློ་ལས་འདས་པ་དེ་ཡུམ་ཡིན། དེ་ཉིད་དབྱེར་མེད་དུ་གནས་པས་ཡབ་ཡུམ་དབྱེར་མེད་དུ་དབུས་སུ་ཡོང་བ་ཡིན། ཞེ་སྡང་གི་རྟོག་པ་སྐྱེས་པ་ལམ་དུ་སོང་བ་དེ་ཡབ་ཡིན། དེ་སྟོང་པ་ཉིད་དུ་རྟོགས་པ་དེ་ཡུམ་ཡིན། དེ་གཉིས་དབྱེར་མེད་དུ་གནས་པ་དེ་ཡབ་ཡུམ་དབྱེར་མེད་པ་ཡིན། དེ་དཀྱིལ་འཁོར་གྱི་ཤར་དུ་བཞུགས་པ་གཤིས་ཡིན། སེར་སྣའི་རྟོག་པ་སྐྱེས་པ་ལམ་དུ་སོང་བ་དེ་ཡབ་ཡིན། དེ་སྟོང་པ་ཉིད་དུ་རྟོགས་པ་དེ་ཡུམ་ཡིན། དེ་གཉིས་མེད་དུ་གནས་པས་ལྷོ་ཕྱོགས་སུ་ཡབ་ཡུམ་དབྱེར་མེད་ཡོང་བ་ཡིན།

འདོད་ཆགས་ཀྱི་རྟོག་པ་སྐྱེས་པ་དེ་ཡབ་ཡིན། དེ་སྟོང་པ་ཉིད་རྟོགས་པ་སྐྱེས་པ་དེ་ཡུམ་ཡིན། དེ་གཉིས་དབྱེར་མེད་དུ་རྟོགས་པ་དེ་ཡབ་ཡུམ་དབྱེར་མེད་དུ་ཡོང་བ་ཡིན། དེ་ནུབ་ཕྱོགས་སུ་ཡོང་བ་ཡིན། ཕྲག་དོག་གི་རྟོག་པ་སྐྱེས་པ་དེ་ཡབ་ཡིན། དེ་ལམ་དུ་གཏང་ནས་སྟོང་པར་རྟོགས་པ་དེ་ཡུམ་ཡིན། དེ་གཉིས་དབྱེར་མེད་དུ་འབྱུང་བས་ཡབ་ཡུམ་དབྱེར་མེད་དུ་འབྱུང་བ་ཡིན། དེ་བྱང་ཕྱོགས་སུ་འོང་བ་ཡིན། གང་ལ་གནས་པ་དེ་དཀྱིལ་འཁོར་གྱི་གཙོ་བོར་འབྱུང༌། གཞན་རྣམས་དེའི་འཁོར་དུ་འབྱུང་ངོ༌། །ཕུང་པོ་ལྔ་སངས་རྒྱས་རིགས་ལྔ་ཡིན་ནོ། །སྐྱེ་མཆེད་བྱང་ཆུབ་སེམས་དཔའ་དྲུག་ནི། མིག་གི་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་སའི་སྙིང་པོ། །རྣ་བའི་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་ཕྱག་ན་རྡོ་རྗེ། སྣའི་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་ནམ་མཁའི་སྙིང་པོ། ལྕེ་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག རེག་བྱའི་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་ཕྲག་དོག་རྡོ་རྗེ། སྐྱེ་མཆེད་དབང་ཕྱུག་རྡོ་རྗེའོ། །སྐྱེ་མཆེད་བྱང་ཆུབ་སེམས་དཔའ་བཅུ་དྲུག་གོ། བྱང་ཆུབ་སེམས་དཔའི་སྲས་བཞི་ནི། མིག་གི་དབང་པོ་སྟོང་པར་རྟོགས་པ་བྱང་ཆུབ་སེམས་དཔའ་བྱམས་པ། རྣ་བའི་དབང་པོ་སྟོང་པར་རྟོགས་པ་བྱང་ཆུབ་སེམས་དཔའ་སྒྲིབ་སེལ། སྣའི་དབང་པོ་སྟོང་པར་རྟོགས་པ་བྱང་ཆུབ་སེམས་དཔའ་ཀུན་ཏུ་བཟང་པོ། ལྕེའི་དབང་པོ་གནས་སུ་དག་པ་བྱང་ཆུབ་སེམས་དཔའ་འཇམ་དཔལ་དང་བཞིའོ། །གཟུགས་སྟོང་པར་རྟོགས་པས་གཟུགས་རྡོ་རྗེ་མ། སྒྲ་སྟོང་པར་རྟོགས་པས་སྒྲ་རྡོ་རྗེ་མ། དྲི་སྟོང་པར་རྟོགས་པས་དྲི་རྡོ་རྗེ་མ། རོ་སྟོང་པར་རྟོགས་པས་རོ་རྡོ་རྗེ་མ། རེག་བྱ་སྟོང་པར་རྟོགས་པས་རེག་བྱ་རྡོ་རྗེ་མའོ། །རྟག་པར་ལྟ་བ་གནས་སུ་དག་པ་ལྷ་མོ་ལྕགས་ཀྱུ་མ་ཤར་སྒོ་མའོ། །ཆད་པར་ལྟ་བ་གནས་སུ་དག་པ་ལྷ་མོ་ཞགས་པ་མ་ལྷོ་སྒོ་མའོ། །བདག་ཏུ་ལྟ་བ་གནས་སུ་དག་པ་ལྷ་མོ་ལྕགས་སྒྲོགས་མ་ནུབ་སྒོ་མའོ། །མཚན་མར་ལྟ་བ་གནས་སུ་དག་པ་ལྷ་མོ་དྲིལ་བུ་མ་བྱང་སྒོ་མའོ། །གསང་བ་ལྟར་དུ་ལུས་ཀྱི་སྒོ་བཞི་ནས་མི་གཙང་བ་འཛག་པས།

ཁྭ་གདོང་མ། ཁྱི་གདོང་མ། འུག་གདོང་མ། ཕག་གདོང་མ་དང་བཞི་པོ་དེ་ཤར་བྱང་ནུབ་ལྷོ་སྒོ་མར་འོང་བ་ཡིན། ཆོས་ཐམས་ཅད་ལ་ཡངས་པ་རེ་རེ་ཡོད་པ་དང༌། ཐོས་པ་རེ་རེ་ཡོད་པའི་བརྡར་མཚམས་མའི་གཤིན་རྗེ་ཕོ་ཉ་མ་དང༌། གཤིན་རྗེ་སྲེག་མ་དང༌། གཤིན་རྗེ་མཆེ་བ་མ་དང༌། གཤིན་རྗེ་འཇོམས་མ་རྣམས་ཤར་ལྷོ་དང༌། ལྷོ་ནུབ་དང༌། ནུབ་བྱང་དང༌། བྱང་ཤར་ལ་སོགས་སུ་འོང་བ་ཡིན། དཀྱིལ་འཁོར་རྒྱས་པ་དང་བསྡུས་པ་སྣང་སྟོང་དབྱེར་མེད་དུ་གནས་པའི་སངས་རྒྱས་བསྡུས་པ་ཡིན། དོན་གཅིག་པ་ཡིན། དེ་ལྟར་རྟོགས་ན་བུམ་དབང་ཐོབ་པ་ཡིན། ཕྲིན་ལས་བཞི་ལ་དབང༌། གྲུབ་ཆེན་བརྒྱད་ལ་དབང༌། བྱ་བའི་རྒྱུད་མན་ཆད་ལ་དབང༌། དེ་ལྟར་ངོ་སྤྲོད་པས་ངེས་ཤེས་ཀྱིས་དེ་དབང་ཐོབ་པ་ཡིན། བརྟན་པ་ཐོབ་པ་ལ་ཚེགས་མེད། ལྷ་ཡིན་པ་ལ་ཡིན་པར་ངོ་སྤྲད་པས། དང་པོ་ནས་ལྷ་ཡིན་པས་བརྟན་པ་ཐོབ་པ་ཡིན་མོད་གསུང༌། དེ་ཉོན་མོངས་པ་ལྔ་དག་ནས་ཡེ་ཤེས་ལྔ་སྐྱེ་བ་ཡིན་ནོ། །བུམ་དབང་ངོ༌། །དེ་ནས་གསང་བའི་དབང་བསྐུར་བར་བྱ་སྟེ། ཁམས་བྱང་ཆུབ་སེམས་གསང་བས་གང་བའོ། །ཁམས་བྱང་ཆུབ་སེམས་ཀྱི་ཐིག་ལེ་ལུས་ལ་རྒྱས་པའི་དུས་སུ་དགའ་བ་དང་མཆོག་དགའ་གཙོ་བོར་སྐྱེ། ཤེས་རབ་ཡེ་ཤེས་ཀྱི་དབང་གི་དུས་སུ་དགའ་བྲལ་གྱི་དགའ་བ་གཙོ་བོར་སྐྱེ། དེ་གསུམ་གྱི་ཉམས་པ་སློང་བ་ཡིན། དབང་གི་འབྲས་བུ་ཡིན། རྒྱ་གར་ན་མཆོག་དགའི་དུས་སུ་དབང་བཞི་པར་ངོ་སྤྲད་ནས་བསྒོམས་པས་རྟོགས་ལྡན་ཉུང་ཞིང་གྲུབ་ཐོབ་མང་བ་ཡིན་ལ། གྲུབ་ཐོབ་བརྒྱད་ཅུ་རྩ་བཞི་པོ་རྣམས། ལ་ལ་གང་གི་གྲུབ་ཐོབ་ཡིན། ལུང་ལུང་གཅིག་གྲུབ་ཐོབ་ཡིན། རྟོགས་པའི་གྲུབ་ཐོབ་བྲམ་ཟེ་ཆེན་པོ་ས་ར་ཧ་པ་དང༌། སློབ་དཔོན་ཀླུ་སྒྲུབ་ཡིན། དབང་གསུམ་པ་མན་ཆད་ཉོན་མོངས་པ་དང་བཅས་པ་ཡིན། དེས་འཁོར་བ་བསྐྱེད་པའི་དུག་ཡིན། དེ་ལྟར་ཡང༌། དང་པོ་དགའ་བ་འགྲོ་བའི་གཟུགས། །དགའ་བྲལ་དགའ་བ་འགྲོ་བའི་གཟུགས། །གསུམ་པ་སྔས་པ་ཉིད་ཀྱི་ཕྱིར། །ལྷན་ཅིག་སྐྱེས་པ་བྱང་ཆུབ་བརྗོད། །ཅེས་གསུངས།

དབང་བཞི་པ་ནི་ལྷན་ཅིག་སྐྱེས་པའི་དགའ་བ་བློ་དང་བྲལ་བ། སེམས་དང་བྲལ་བ། ཉམས་གསུམ་གྱི་དྲི་མས་མ་གོས་པ་དེ་རྟོགས་ན་དབང་བཞི་པ་ཡིན། སངས་རྒྱས་ཡིན། དང་པོ་ནས་ཆོས་ཀྱི་སྐུའི་གནས་ལུགས་ཡིན་པས། དེ་རྟོགས་ནས་དབང་བཞི་པ་ཐོབ་པ་ཡིན། རྟོགས་ལམ་དབང་དུ་ཆོས་རྗེས་བཞེད། རྟོགས་ལམ་ཡིན་པའི་གོ་བ་ནི། རང་ཉིད་དང་པོ་ནས་སངས་རྒྱས་ཡིན་པ་ལ། དེ་མ་རྟོགས་ནས་རྟོགས་པར་བྱེད་པ་དབང་ཡིན། དབང་གི་དེ་ཉིད་ཤེས་པར་བྱ། རྟོགས་ནས་གོམས་པར་བྱེད་པ་ལ་བསྐྱེད་རིམ་དང་རྫོགས་རིམ་གཉིས་ཡིན། དེ་གཉིས་དང་པོ་ནས་བསྐྱེད་རྫོགས་ཟུང་འཇུག་གཅིག་ཏུ་གནས་པར་སྒོམ་པ་ཡིན། བསྐྱེད་རིམ་རང་ཉིད་དང་པོ་ནས་ལྷ་དེ་སྟོང་པ་གཅིག་པུ་ཡིན། དེ་སྒྲིབ་པ་གསུམ་དང་བྲལ་བར་དང་པོ་ནས་གནས་པ་ལ། དེ་མ་ཡེངས་པར་རྣམ་པར་འགྱུར་བ་གསུམ་དང་སྐད་ཅིག་ཀྱང་མ་འབྲལ་བར་བྱ། ཀུན་བཏགས་ཀྱི་སྤྲོས་པས་སྟོང་པས་ཁྱད་པར་དུ་བྱེད་པ་གལ་ཆེ། ཀུན་བཏགས་སྤྲོས་པ་དག་པ་དེ་དཔལ་ཧེ་རུ་ཀ་ཡིན། དེ་ལས་མ་ཡེངས་པ་དེ་སྔགས་ཡིན། སྔགས་དེ་ལྷའི་མིང་མ་བརྗེད་པར་བྱེད་པའི་ཕྱིར་འདྲེན་པ་ཡིན། དང་པོ་ནས་དག་པའི་ཟུང་འཇུག་ཏུ་རྒྱས་འདེབས་པའི་ཕྱིར་ཕྱག་རྒྱ་ཡིན། སྙིང་པོ་རྡོ་རྗེ་བཟླས་པ་བཤའ་མ་དེ་ཡིན། གོང་དུ་བསྟན་པ་བཞིན་དུ་ལུས་འདི་དང་པོ་ནས་དཀྱིལ་འཁོར་དུ་གྲུབ་ནས་ཡོད། དེ་ལ་གྲུ་བཞི་པ་སྒོ་བཞི་པ་རྡོ་རྗེ་མེ་རི་དང་བཅས་པ། གནས་ཉི་ཤུ་རྩ་བཞི་དང༌། དུར་ཁྲོད་བརྒྱད་དང༌། ཤིང་ཆེན་པོ་བརྒྱད། མེ་བརྒྱད། ཆུ་བརྒྱད། ཕྱོགས་སྐྱོང་བརྒྱད། ཞིང་སྐྱོང་བརྒྱད། ཀླུ་བརྒྱད། མཆོད་རྟེན་བརྒྱད། སྤྲིན་བརྒྱད། ཞིང་དང་ཉེ་བའི་ཞིང༌། འདུས་དང་ཉེ་བའི་འདུས་དང༌། ས་འོག་ས་སྟེང་མཁའ་སྤྱོད་ལ་སོགས་པ་དང་པོ་ནས་ལུས་ལ་གྲུབ་ནས་ཡོད། དཀྱིལ་འཁོར་ཆེན་པོ་དེའི་དབུས་ན་བཅོམ་ལྡན་འདས་བདེ་མཆོག་ཡབ་ཡུམ་དང༌། བདེ་ཆེན་གྱི་མཁའ་འགྲོ་མ་བཞི་དང༌། ཐུགས་གསུང་སྐུའི་འཁོར་ལོ་དང༌།

སྒོ་བ་དང་སྒོ་མཚམས་མ་དང་བཅས་པ་དང༌། དང་པོ་ནས་ལུས་ལ་གྲུབ་ནས་དག་པ་བཞི་ལ་རོལ་ཞིང་བཞུགས་ཡོད་པ་ཡིན། བདེ་བ་ཆེན་པོ་མར་ལ་མི་ཉམས་པའི་བརྡར་ཧ་ཧོ་ཧཱུྂ་ཧཱུྂ་ཧཱུྂ་ཞེས་སྒྲོག་པ། ཧཱུྃ་གཅིག་ཡར་ལ་ལྡོག་པར་བྱེད། ཧཱུྂ་གཉིས་པས་བཀྲམ་པས་ཞིང་སྐྱོང་ཚིམ། ཧཱུྃ་གསུམ་པས་ལྷན་སྐྱེས་ངང་དུ་འཇུག དེ་ལས་རྡོ་རྗེ་འཛིན་པ་འབྱུང༌། སྲིད་པ་གསུམ་ཟིལ་གྱིས་གནོན་པ་ཡི་གེ་ཧཱུྂ། སྲིད་པ་གསུམ་རྟོག་མེད་ངང་དུ་འཇུག་པ་ཧཱུྂ་ཡིན། ཐམས་ཅད་རྟོག་མེད་དུ་གནས་པས། ཐམས་ཅད་སངས་རྒྱས་ཀྱི་ཞིང་དང་སངས་རྒྱས་ཉིད་ཡིན་པ་དེ་དཔལ་ཁྲག་འཐུང་བཅོམ་ལྡན་འདས་བདེ་མཆོག་བཞེད། དེ་ཐམས་ཅད་རང་གི་ལུས་ལ་གྲུབ་ནས་ཡོད་པས། དེ་ལྟར་རྣལ་འབྱོར་པས་མ་ཡེངས་པར་ཉམས་སུ་བླངས་པར་གྱུར་ན་མཆོག་གི་དངོས་གྲུབ་སྐུ་བཞི་ཡེ་ཤེས་ལྔ་དང༌། ཐུན་མོང་གི་དངོས་གྲུབ་གྲུབ་ཆེན་བརྒྱད་ལ་སོགས་པ་ཐམས་ཅད་རང་གིས་ཐོབ། དེ་ཐིག་ལེས་གྲུབ་པར་བྱེད་པ་ཡིན། དགྱེས་པ་རྡོ་རྗེ་ནས། སྟོན་པ་སུམ་ཅུ་རྩ་གཉིས་མཚན། །གཙོ་བོར་དཔེ་བྱད་བརྒྱད་ཅུར་ལྡན། །ཁུ་བ་ཞེས་བྱར་རྣམ་པར་གྲགས། །དེ་མེད་པ་ལས་བདེ་མི་འབྱུང༌། །ལྷ་ཡི་རྣལ་འབྱོར་ལས་བདེ་འབྱུང༌། །ཞེས་གསུངས་པས། འདི་ལ་འདི་གནད་ཆེ་བ་ཡིན། ལྷ་བདེ་བ་ལ་གནས་པས་བདེ་མཆོག་གི་རྒྱུ་མཚན་ཡང་དེ་ཡིན། རང་གི་བདེ་བ་མ་ཉམས་པ་ལས་ལྷན་སྐྱེས་ཀྱི་དགའ་བ་ཡོང༌། དེ་ལ་བདེ་མཆོག་ཡོང་བ་ཡིན། དེས་ན་དང་པོ་ནས་རང་ཉིད་དཀྱིལ་འཁོར་རྟོགས་པ་དང་བྲལ་བ་དེ་མ་ཡེངས་པར་བསྒོམ་པ་དེ་བསྐྱེད་པའི་རིམ་པ་ཡིན། རྫོགས་པའི་རིམ་པ་ནི་བསྐྱེད་རིམ་ལ་སོགས་པའི་ཆོས་ཐམས་ཅད་དང་པོ་ནས་མ་སྐྱེས་པ་སྤྲོས་པ་དང་བྲལ་བ་ནམ་མཁའ་ལྟ་བུ་བློ་ལས་འདས་པ་གཅིག་པུ་ཡིན། གོང་གི་ལྷ་དེ་ཡང་མ་སྐྱེས་པས་བསྐྱེད་རྫོགས་དང་པོ་ནས་ཟུང་འཇུག་ཏུ་གནས་པ་ཡིན། ལྷ་ཉིད་སྟོང་པ་ཉིད་ཡིན་པ་དེ་རྫོགས་རིམ། སྟོང་པ་ཉིད་ལྷ་ཡིན་པའི་ཡེ་ཤེས་དེ་བསྐྱེད་རིམ།

དེ་གཉིས་གཅིག་པར་གནས་པ་དེ་ཟུང་འཇུག་ཡིན། སྟོང་པས་སྟོང་པ། སྟོང་པས་ཁྱད་པར་དུ་བྱེད་པ་དེ་གཉིས་སུ་མེད་པར་གཅིག་པ་ཡིན། དེ་ལྟར་དང་པོ་ནས་ཡིན་པས་དབྱེར་མེད་པར་ཉམས་སུ་བླངས། དེ་ལྟར་རྟག་ཏུ་མཉམ་པར་བཞག་པས་ལུས་ངག་ཡིད་གསུམ་དང་བྲལ་ནས། འཁོར་བ་རྟིང་མཐའ་མེད་པ་འདི་མ་སྟོང་བར་དུ། ཡོན་ཏན་དང་ཕྲིན་ལས་རྟིང་ཐུག་པ་མེད་པར་བྱུང་ནས། འགྲོ་བ་ཐམས་ཅད་སངས་རྒྱས་ལ་འགོད་པ་ཡིན། དེ་རང་དབང་མེད་པར་འབྱུང་བའི་རྒྱུ་འབྲས་ཡིན། འཛམ་བུའི་གླིང་དང་སའི་སྟེང་ཐམས་ཅད་དུ་འདི་འདྲའི་ཆོས་དང་དབང་གཞན་དུ་སྩལ་དུ་མེད་པ་ཡིན། ཐོག་མཐའ་བར་གསུམ་དུ་འཁྲུལ་པ་མེད་པའི་དབང་ལུགས་དང༌། ཆོས་བསྐྱེད་རྫོགས་ཟུང་འཇུག་འདི་ཐུབ་པའི་རྒྱུད་དང་སྡེ་སྣོད་རྣམས་དང་མཐུན་པ་འདི་ཆོས་རྗེ་གཅིག་པུའི་དྲིན་ཡིན་གསུང༌། དབང་དང་བསྐྱེད་རྫོགས་གཉིས་གཅིག་ཏུ་འཁྱེར་བའི་ལམ་དང༌། དེའི་རྟེན་འབྲེལ་ལུགས་འབྱུང་ལུགས་ལྡོག་དང༌། ཇི་སྙེད་པ་མཁྱེན་པའི་ཤེས་རབ་དེ་ཇི་ལྟ་བ་མཁྱེན་པའི་ཤེས་རབ་ཏུ་གཅིག

དེ་ལ་སོགས་པའི་ཆོས་ཡོད་ཚད་མགོན་པོ་འབྲི་གུང་པ་མིན་པ་སུའི་དྲིན་ཀྱང་མེད། སེམས་ཉིད་འོད་གསལ་ཆེན་པོ་ལས་དེ་བས་ལྷག་པའི་དབང་དང་ཆོས་གང་དུ་འཚོལ། གཞན་ནས་བཙལ་ས་གཅིག་ཀྱང་མེད། རྟོགས་ལམ་དབང་བཞི་པ་དེ་རང་གིས་མངོན་སུམ་བྱས་ཟིན་ནས། གཞན་དུ་དབང་སུ་ལ་ཞུ། དེའི་ཆོས་བསྐྱེད་རྫོགས་གཉིས་དབྱེར་མེད་དུ་དང་པོ་ནས་གཅིག་པར་བསྟན་པ་དེ་འཁྲུལ་པ་མེད་པས་ཤེས་རབ། མདོ་སྡེ་དང་རྒྱུད་སྡེ་ཐམས་ཅད་ཤེས། དེ་རིན་པོ་ཆེའི་རྒྱ་མཚོ་ལ་ལོངས་སྤྱོད་པ་བཞག་ན། ནོར་བུ་འཆིང་བུའི་གང་ཟག་ལ་དབང་བསྐུར་དང་སྔགས་རྣམས་ག་ལ་སྲིད་གསུང༌། འཁོར་བར་འཁྱམས་པའི་གཏི་མུག་ཅན། སྔགས་མེད་ཀྱང་ཡིན་དུ་རེ་བའི་གང་ཟག སངས་རྒྱས་ཀྱི་ལྟ་སྤྱོད་དང་འགལ་བ་དེ་ལ་དབང་དང་སྔགས་ཇི་ལྟར་རྙེད། ཕྲུ་བ་ནས་སངས་རྒྱས་ཆོས་མེད་པར། བཟའ་བཏུང་ཇི་ལྟར་འཆུ། ཆོས་རྗེ་རིན་པོ་ཆེའི་བྱིན་བརླབས་ཀྱིས་སྤྱིར་སའི་སྟེང༌། སྒོས་འཛམ་བུ་གླིང་དུ་དབང་དང་སྔགས། དེ་མ་འཁྲུལ་བར་སྟོན་པའི་ཚིག་དང་ཡི་གེ་མ་འཁྲུལ་བ་དང༌། མདོ་སྡེ་དང་རྒྱུད་འབུམ་མ་ལུས་པའི་ཁུངས་འབྲི་གུང་པར་བརྒྱུད་པ་ལས། རྩད་གཞན་ནས་བཙལ་བའི་ས་གཅིག་ཀྱང་མེད། གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་ཆོས་ཐམས་ཅད་དང༌། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་དང༌། སྣང་བ་དཀར་དམར་སྣ་ཚོགས་པ་ཐམས་ཅད་ཟུང་འཇུག་འོད་གསལ་ཆེན་པོར་རྟོགས། དེ་རྟོགས་ན་དབང་དང་པོ་ནས་ཐོབ་ཐོབ་པ་ཡིན། བསྐྱེད་རྫོགས་ཟུང་དུ་ཆུད་ནས་དབྱེར་མེད་གཅིག་ཏུ་དང་པོ་ནས་གནས་པའི་སངས་རྒྱས་ཡིན་པར་རྟོགས་པ་དེ་ལ་དབང་ཐོབ་པ་ཟེར་བ་ཡིན། དེའི་བླ་མ་ལ་བླ་མ་ཟེར་བ་ཡིན། དེའི་མཁན་པོ་ལ་མཁན་པོ་ཟེར་བ་ཡིན། དེའི་སློབ་དཔོན་ལ་སློབ་དཔོན་ཟེར་བ་ཡིན། དེའི་རྒྱུད་པ་ལ་སངས་རྒྱས་ཀྱི་རྒྱུད་པ་ཟེར་བ་ཡིན་ནོ། ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། རྟོགས་ལམ་དབང་བཞི་བསྟན་པའི་ལེའུ་སྟེ་བཞི་པའོ།།

།།དང་པོ་ནས་སངས་རྒྱས་ཡིན་པ་ལ། དེ་རྟོགས་པར་བྱེད་པའི་དབང་བསྐུར་ནས། དེ་ནས་བསྐྱེད་རྫོགས་གཅིག་པར་བསྒོམ་པ་དེ་ལམ་ཡིན་ནོ། །དེ་ལ་དྲུག་རྟག་ཆད་ལོག་ལྟའི་གེགས་སེལ་བ་ཡི་གེ་མའི་བསྐོར་བ་དང་གཅིག མ་རིག་པའི་གེགས་སེལ་བ་ཚོགས་ཆོས་ཀྱི་ཆོས་བསྐོར་དང་གཉིས། ལྟ་བའི་གེགས་སེལ་བ་དོན་ཁྲིད་ཀྱི་ཆོས་སྐོར་དང་གསུམ། ཉམས་མྱོང་གི་གེགས་སེལ་བ་ཟབ་ཆོས་ཀྱི་སྐོར་དང་བཞི། ཉམས་གསུམ་གྱི་གེགས་སེལ་བ་ལས་ཆོས་ཀྱི་ཆོས་སྐོར་དང་ལྔ། ནད་ཀྱི་གེགས་སེལ་བ་དམིགས་པས་ནད་གསོ་བའི་ཆོས་སྐོར་དང་དྲུག་གོ །དང་པོ་སྟོང་པ་དང་མིག་ཡོར་ལྟ་བུའི་རྒྱུ་འབྲས་ཟུང་འཇུག་དེ། དོན་འོད་གསལ་བློ་འདས་གཅིག་ཏུ་གནས་པ་ལ། དེ་མ་རྟོགས་པར་མིག་ཡོར་ལྟ་བུའི་དངོས་པོ་འདི་རྣམས་རྟག་རྟག་པོ་ཞིག་ཡིན་སྙམ་ན། འོད་གསལ་དེ་མ་རྟོགས་པས་དེ་སེལ་བ་ལ་ཡི་གེ་མའི་ཆོས་སྐོར་གྱིས། ཆོས་སྐུ་སྟོང་པ་འོད་གསལ་གཅིག་པུ་ཡིན་པ་ལ། གཟུགས་སྐུ་གཉིས་ནས་དངོས་པོ་ཡོད་ཚད་མི་རྟག་པར་སྟོན་པ་དང༌། ཆོས་ཐམས་ཅད་མི་རྟག་པ་མིག་ཡོར་ལྟར་བསྟན་པས་དེས་རྟག་པར་ལྟ་བའི་གེགས་སེལ་ནས་མི་རྟག་པར་གོ་བའི་བོགས་ཐོན་ཏེ། ཡང་སྟོང་པ་གཅིག་པུ་གོ། །ཆད་པར་ལྟ་བའི་གེགས་ལ་རྡུགས་ནས་ཟུང་འཇུག་ཏུ་འཁྱེར་མ་ཤེས་ན། གེགས་དེ་སེལ་བ་ལ་རྒྱུ་འབྲས་ཀྱི་ཆོས་བསྟན་ཏེ། རྒྱུ་འབྲས་ཆར་བཞིན་ནམ། ཆུ་བོའི་རྒྱུན་བཞིན་འབབ་པས་ཉོན་མོངས་པའི་འདྲེས་སྤུ་ཙམ་ཡང་མ་སོང་བར་བྱས་ནས། ངེས་པར་དཀོན་མཆོག་གསུམ་ལ་སྐྱབས་སུ་འགྲོ་བ་ནས། དབང་བཞི་པ་མི་སློབ་པའི་ཟུང་འཇུག་མན་ཆད། སྟོང་ཉིད་རྒྱུ་འབྲས་གཅིག་པུར་བསྟན་པས། སྟོང་ཉིད་རྒྱུ་འབྲས་གོ་བའི་བོགས་ཐོན་ནས་ཆོས་སྒོར་ཞུགས་པ། ཐུབ་པ་འདི་ཚངས་པར་སྐྱེས་པའི་དུས་སུ་ཤར་ལུས་འཕགས་ཀྱི་རྒྱལ་པོ་བཏུལ་བ་ཡིན། གཙུག་ཕུད་དུ་གྱུར་པའི་དུས་སུ་ལོག་པའི་རྒྱལ་པོ་བཏུལ་བ་ཡིན། ཐུབ་པར་གྱུར་བའི་དུས་སུ་མུ་སྟེགས་རྫོགས་བྱེད་ཀྱི་འཁོར་རྣམས་སྐྱབས་འགྲོ་ཁས་བླངས་པས་བསྙེན་པར་རྫོགས་པ་ཡིན།

མུ་སྟེགས་མ་ཁོལ་གསུང་རབ་མཐོང་བས་ནངས་པར་ཚུད་ནས་སློབ་དཔོན་རྟ་དབྱངས་བྱུང་བ་ཡིན། དཔལ་ནཱ་རོ་པ་མུ་སྟེགས་པར་གྱུར་བའི་དུས་སུ། ནང་པའི་བན་ཆུང་ཞིག་གི་ཤུལ་ནས་ཆོས་སྤྱོད་ཆུང་ངུ་ཞིག་རྙེད་པས། དེ་བལྟས་པས་དེ་ལ་དད་ནས་ནང་པར་གྱུར་ནས་སངས་རྒྱས་པ་ཡིན། དེ་ནི་ཡི་གེ་མའི་ཆོས་སྐོར་རྣམས་ལོག་པར་ལྟ་བའི་གེགས་སེལ་བ་ལ་སོགས་སོ། །ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། ཡི་གེ་མའི་ཆོས་སྐོར་དགོས་པར་བསྟན་པའི་ལེའུ་སྟེ་ལྔ་པའོ།། །།དེ་ནས་རྟག་ཆད་ཀྱི་གེགས་སེལ་ནས། ལས་རྒྱུ་འབྲས་གོ་ཡང་ཕྱག་རྒྱ་བཞི་གསུམ་བཅུ་གཉིས་མ་གོ་བས། རྒྱུ་འབྲས་ཕྲ་མོ་རྣམས་ཁྱད་དུ་བསད་ནས། སེམས་རྟོགས་ནས་སྐྱེ་བ་མི་ལེན་སྙམ་པ་ལ་སོགས་པའི་གེགས་འབྱུང༌། གེགས་དེ་སེལ་བ་ལ་ཚོགས་ཆོས་ཀྱི་ཆོས་སྐོར་དགོས་སོ། །བླ་མ་རིན་པོ་ཆེའི་ཚོགས་ཆོས་ལ་བསམ་གྱིས་མི་ཁྱབ་ཀྱང༌། བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་ཏིང་ངེ་འཛིན་དང༌། ཕྱག་རྒྱ་བཞི་གསུམ་བཅུ་གཉིས་དང༌། བསམ་པའི་རང་གཟུགས་གཉིས་དང༌། གྲུབ་མཐའ་ཆེན་མོ་དང༌། གནང་བ་ཡེ་གནང་དང༌། བཀག་པ་ཡེ་བཀག་དང༌། བཅས་པ་འཕྲལ་བཅས་དང༌། བཅས་པ་དང་རང་བཞིན་རྒྱུ་འབྲས་སུ་གཅིག་པ་དང༌། སྡིག་པ་དང་ལྟུང་བ་རྒྱུ་འབྲས་སུ་གཅིག་པ་དང༌། བསྙེན་སྒྲུབ་ལས་སྦྱོར་གསུམ་དང༌། ས་བོན་བག་ཆགས་མ་དང༌། གསུམ་ཚོགས་ཀྱི་རྟེན་འབྲེལ་དང༌། མ་སྐྱེས་པ་ལ་སྟོང་ཉིད་ཀྱིས་ཁྱད་པར་བྱས་པ་ལ་སོགས་གྲུབ་མཐའ་ལྔ་བཅུ་པོ་ལུས་ངག་ཡིད་གསུམ་དག་པར་བྱེད་པ་ཡིན་ནོ། །དེ་ལ་དང་པོ་གཤིས་ཆེན་མོ་ནི། དང་པོ་སངས་རྒྱས་མ་བྱོན་པའི་གོང་ནས་རྟོག་མེད་ནམ་མཁའ་གཅིག་ཏུ་གནས་པ་གཤིས་ཡིན། ནམ་མཁས་ནམ་མཁའ་བཟུང་བ་ཡིན། ཉོན་མོངས་པ་གསུམ་དུ་བཟུང་ཚད་མི་དགེ་བ་གཤིས་ཡིན། ཉོན་མོངས་པ་གསུམ་མེད་པར་བཟུང་ཚད་དགེ་བ་གཤིས་ཡིན། སངས་རྒྱས་བྱོན་ནས་གཤིས་ལ་ཡོད་པ་རྣམས་མཁྱེན་ནས། ཉོན་མོངས་གསུམ་གྱི་མི་དགེ་བ་བཅུ་དང་པོ་སྤོང་དགོས།

བཅས་པ་མི་འབྲལ་བར་བརྟགས་པ་ཡིན། དེ་ནས་ཉོན་མོངས་པ་གསུམ་མེད་པའི་དགེ་བ་བཅུ་དང་རང་བཞིན་གྱིས་རྣམ་པར་དག་པ་དེ་གཉིས། སེམས་ཅན་གྱི་དོན་དུ་ཟུང་དུ་འཇུག་པར་བཅས་པ་དེ་སྒྲུབ་པ་ལ་མིང་མདོ་སྡེ་བཏགས། གཤིས་ལ་ནམ་མཁའ་སྟོང་པ་དགེ་བར་འཛིན་པ་དང༌། མི་དགེ་བར་འཛིན་པ་དང༌། གཉིས་ཀ་མེད་པར་རྟོག་མེད་ནམ་མཁའ་གཅིག་པུར་འཇོག་པ་མིང་མངོན་པར་བཏགས། གཤིས་ཀྱི་ཉོན་མོངས་པ་གསུམ་མེད་པའི་དགེ་བ་དེ་ལ་ཟབ་མི་ཟབ་གཉིས་སུ་གནང༌། ཉོན་མོངས་དང་འདྲེས་པ་དེ་མི་ཟབ། མ་འདྲེས་དཀར་པོ་ཟང་ཡག་དེ་ཟབ་པ་ཡིན། དགེ་བ་དཀར་པོ་གཅིག་པུ་དེ་ལ་ཡང༌། རང་དོན་དུ་བྱེད་པ་ཟབ་པ་མིན་པས། སངས་རྒྱས་ཀྱང་རང་དོན་སྤངས་ནས་གཞན་དོན་བྱེད་པར་བཅས་པ་ཡིན། གཞན་དོན་རང་ལ་ཡང༌། སེམས་ལ་གནད་དུ་བསྣུན་པ་མི་ཟབ། ལུས་ལ་གནད་དུ་བསྣུན་པ་ཟབ་པས་འཁྲུལ་འཁོར་འཆོས་པ་བཅས་པ་ཡིན། དེ་བཅས་པ་འཕྲལ་བཅས་ཡིན་ནོ། །དེ་ལྟར་དུ་སྟོང་པ་ཉིད་ཀྱི་ངང་ནས་དངོས་པོ་ཐམས་ཅད་མི་རྟག་པས། ཉོན་མོངས་པ་གསུམ་སྤངས་ནས། བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་འོད་གསལ་གཅིག་པོ་དེ་སྒོམ་པའི་འཁྲུལ་འཁོར་བཅས་ནས་བསྒོམ་པས་ཕྱི་རྟེན་འབྲེལ་དུ་བྱང་ཆུབ་ཀྱི་སེམས་ཀྱིས་གཞན་དོན་རྒྱ་ཆེན་པོ་འགྲུབ། དེ་སྣང་བ་རང་གི་སེམས་ཡིན། ནང་རྟེན་འབྲེལ་བྱང་ཆུབ་ཀྱི་སེམས་ལས་གཞན་པའི་གཉེན་པོ་མི་བསྟེན་པར་ཁ་ཡན་དུ་བཏང་བས། རྟེན་འབྲེལ་བྱང་ཆུབ་ཀྱི་སེམས་གཉིས་དབྱེ་བ་མེད་པའི་བག་ཆགས་ཡོད་ཚད་ལྡན། དེ་ལ་ས་བོན་བག་ཆགས་མི་ཟེར་བ་ཡིན། གསང་བ་རྟེན་འབྲེལ་བྱང་ཆུབ་ཀྱི་སེམས་གཉིས་དབྱེ་བ་མེད་པ་དེའི་སྐུར་འགྲུབ། དེ་ལ་བསམ་པའི་རང་གཟུགས་ཟེར་བ་ཡིན། སྐྱེ་བ་སྔ་མ་བྱང་ཆུབ་ཀྱི་སེམས་གཉིས་དབྱེ་བ་མེད་པའི་རྒྱུ་ཡོད་པ་རྣམས་ཚེ་འདིར་བྱང་ཆུབ་ཀྱི་སེམས་གཉིས་དབྱེ་བ་མེད་པའི་འཁྲུལ་འཁོར་དང༌། མོས་གུས་ཀྱི་རྐྱེན་གྱིས་སད་པར་བྱས་པས་རྟོག་པ་གཞན་གཅིག་ཀྱང་མེད་པའི་དུས་སུ།

བྱང་ཆུབ་ཀྱི་སེམས་གཉིས་དབྱེ་བ་མེད་པའི་རྒྱུ་རྐྱེན་གཉིས་དང་བར་ན་སེལ་མེད་པ་གསུམ་ཚོགས་པའི་དུས་སུ་སངས་རྒྱས་ཀྱི་སྐུ་བཞི་གྲུབ་སྟེ། དེ་ལ་གསུམ་ཚོགས་ཀྱི་རྟེན་འབྲེལ་ཟེར་བ་ཡིན། དེ་རྣམས་སངས་རྒྱས་མ་བྱོན་པའི་དུས་ནས་གནང་བས། གནང་བ་ཡེ་གནང་ཡིན། དེ་རྣམས་ཀྱི་རྒྱུ་ལ་སངས་རྒྱས་གཅིག་པུ་འབྱུང་བ་དེ་ལས་ཀྱི་ཕྱག་རྒྱ། དེ་ལ་ལུས་ངག་ཡིད་གསུམ་དག་ནས་སྐུ་བཞི་འབྱུང་བ་དེ་ཆོས་ཀྱི་ཕྱག་རྒྱ། དེ་ལ་བདུད་ཀྱི་དམག་བྱེ་བ་དུང་ཕྱུར་ཕྲག་སུམ་ཅུ་སོ་དྲུག་གི་མཚོན་ཆའི་ཆར་ཕབ་ཀྱང་བར་མ་ཆོད། མུ་སྟེགས་པ་དང་ལྷས་བྱིན་གྱིས་གནོད་པ་དུ་མ་སྐྱེལ་ཡང་བར་དུ་མ་ཆོད་པ་དེ་དམ་ཚིག་གི་ཕྱག་རྒྱ། གདོད་མ་ནས་མི་སློབ་པའི་ཟུང་འཇུག་འོད་གསལ་ཆེན་པོ་དེ་ཕྱག་རྒྱ་ཆེན་པོ་ཡིན། དེ་ལ་ཕྱག་རྒྱ་བཞི་ཟེར་བ་ཡིན། དེ་ལ་འདོད་ཆགས་ཞེ་སྡང་གཏི་མུག་གསུམ་གྱི་སེལ་ཚུད། ཕྱི་རྟེན་འབྲེལ་འཁོར་བའི་སྣང་བ་འཆར། ནང་རྟེན་འབྲེལ་ཉོན་མོངས་པའི་བསམ་པའི་བག་ཆགས་ཡོད་ཚད་ལངས་ནས་འོང༌། གསང་བ་རྟེན་འབྲེལ་འཁོར་བའི་ལུས་སུ་འགྲུབ། དེ་ལ་སྐད་ཅིག་མ་བསམ་པའི་རང་གཟུགས་ཟེར་བ་ཡིན། འཆི་ཁར་དེས་མཚམས་སྦྱར་ནས་ཤི་བས། སྐྱེ་བ་ཕྱི་མ་གང་གིས་མཚམས་སྦྱར་བ་དེའི་ལུས་སུ་འགྲུབ་པ་ཡིན། དེ་ལ་ལུས་འཕོས་པ་བསམ་པའི་རང་གཟུགས་ཟེར་བ་ཡིན། དེས་ན་དུས་གསུམ་གྱི་སངས་རྒྱས་བྱོན་ཚད་དེ་སྤོང་བས་བཀག་པ་ཡེ་བཀག་ཟེར་བ་ཡིན། རྒྱུ་ཉོན་མོངས་པ་གསུམ་གྱི་ལས་བྱེད་པས། འབྲས་བུ་ངན་སོང་གསུམ་དུ་ལྟུང་བས། སྡིག་ལྟུང་རྒྱུ་འབྲས་གཅིག་པ་ཡིན། དེས་ན་རྒྱུ་ཉོན་མོངས་པ་གསུམ་སྤངས་པས། དེའི་རང་བཞིན་རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་དང༌། དགེ་སྦྱོང་གི་འབྲས་བུ་བཞི་དང༌། མཐར་སྐུ་བཞི་ཅིས་ཀྱང་ཐོབ་པས། བཅས་པ་དང་རང་བཞིན་འབྲས་བུ་གཅིག་པ་ཡིན་ནོ། །བཅས་པ་སྲོག་ལ་བབ་ཀྱང་བསྲུང་ངོ༌། །དེ་ལ་བཅས་པ་དང་རང་བཞིན་རྒྱུ་འབྲས་སུ་གཅིག་པ་ཟེར་བ་ཡིན་ནོ། །དེ་ལྟར་དུ་ལུས་ཀྱི་འཁྲུལ་འཁོར་གསུམ་བྱས་ནས།

ཉོན་མོངས་པ་གསུམ་སྤངས་ནས། དགེ་བ་ཉོན་མོངས་པ་གསུམ་མེད་པའི་སངས་རྒྱས་ཀྱིས་བྱང་ཆུབ་ཀྱི་སེམས་གཉིས་དབྱེ་བ་མེད་པའི་བཅས་པ་དེ་ཉམས་སུ་བླངས་པས། ལུས་དང་ངག་དང་ཡིད་ཀྱི་རྟོག་པ་དག་ནས། ལུས་མེད་ལུས་ཏེ་ལུས་ཀྱི་མཆོག་ཏུ་གྱུར། ངག་སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན་པར་འགྱུར། ཡིད་ནི་འགྱུར་བ་མེད་ཅིང་རྣམ་པར་རྟོག་པ་མེད་པར་གྱུར་ནས་སྐུ་རྣམ་པ་བཞི་འགྲུབ་བོ། །དེ་ལྟར་སེམས་སྟོང་པ་ལ་མི་དགེ་བའི་རྟོག་པ་ཡང་མེད། དགེ་བའི་རྟོག་པ་ཡང་མེད་པར་ཆོད་པའི་དུས་སུ། ཆོས་སྐུ་ཡོན་ཏན་ཕྲིན་ལས་དང་བཅས་པ་གྲུབ་བོ། །དེ་མ་སྐྱེས་པ་ལ་སྟོང་པ་ཉིད་ཀྱིས་ཁྱད་པར་དུ་བྱས་པ་ཡིན་ནོ། །དེ་ལྟར་ཚོགས་ཀྱི་གདོད་མ་ནས་འཁོར་འདས་ཀྱི་ཆོས་ཐམས་ཅད་སྟོང་ཉིད་རྒྱུ་འབྲས་སུ་གོ་བའི་བོགས་མ་ཐོན་པར་གེགས་སེལ་ལ་རྡུགས་པ། འབྲིང་པོ་སོ་ག་ཡམ། རྟོགས་ལྡན་མི་ཉག་སྒོམ་རིང་སམ། དམར་པ་ཤེས་རབ་ཡེ་ཤེས་སམ། དཔལ་ཐག་མ་བ་ལ་སོགས་པ་ལ་ལ་བཅས་པ་ལ་ཨ་འཐས། ལ་ལ་སྟོང་ཉིད་ལ་ཨ་འཐས་པ་རྣམས་ཆོས་རྗེ་བྱོན་ནས། དཔལ་ཕག་མོ་གྲུ་པས་སྟོང་ཉིད་རྒྱུ་འབྲས་ཟུང་འཇུག་ཏུ་གསུངས་པས་མ་རིག་པའི་གེགས་སེལ་བ་ཡིན་ནོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། མ་རིག་པའི་གེགས་སེལ་བ་ལ་ཚོགས་ཆོས་བསྟན་པའི་ལེའུ་སྟེ་དྲུག་པའོ།། །།དེ་ལྟར་གོ་ཡང་སེམས་གནས་སུ་མ་བཏུབ་ན་གོ་བའི་གེགས་ལ་རྡུགས་ནས། སྒོམ་པའི་ཉམས་མྱོང་དང་གྲུབ་རྟགས་མི་ཐོན་པས། གེགས་དེ་སེལ་བར་བྱེད་པ་ལ་དོན་ཁྲིད་ཀྱི་ཆོས་སྐོར་རྣམས་སྒོམ་དགོས་པས། ཆོས་རྗེ་རིན་པོ་ཆེའི་ཁྲིད་ཀྱི་རིམ་པའི་ལུགས་ལ། དབང་པོ་རབ་ཀྱི་གང་ཟག་གིས། བླ་མ་རྟོགས་པ་དང་ལྡན་པ། བྱང་ཆུབ་ཀྱི་སེམས་རྣམ་པ་གཉིས་འདྲེས་པ་ཞིག་བཙལ། དབང་པོ་རབ་དེས་མོས་གུས་ཙམ་ལས་རང་གིས་མཆོག་ཐུན་མོང་གཉིས་ཀ་ཐོབ་པ་ཡང་ཡོད། དབང་པོ་འབྲིང་གི་གང་ཟག་གིས། མཎྜལ་དང་ཡི་གེ་བརྒྱ་པར་རབ་ཟླ་བ་གསུམ།

འབྲིང་ཟླ་བ་གཅིག ཐ་མས་ཀྱང་ཟླ་བ་ཕྱེད་ཙམ་བྱས་ཏེ། སྡིག་པ་དག་པའི་མཚན་མ། སྐྱུགས་པ་དང༌། འཁྲུ་བ་དང༌། གོས་དཀར་པོ་གོན་པ་དང༌། ལུས་ལ་ཁྲག་མང་པོ་འབྱུང་བ་དང༌། རིའི་རྒྱལ་པོ་རི་རབ་ཀྱི་ཁར་ཕྱིན་ནས། ལུས་ལ་ཉི་མའི་དཀྱིལ་འཁོར་ཤར་བ་དང༌། ནམ་མཁའ་ལ་སྐས་བཙུགས་ནས་འགྲོ་བ་ལ་སོགས་པ་དུ་མ་འབྱུང་ངོ༌། །དེའི་རྗེས་ལ་བླ་མ་ལ་སངས་རྒྱས་ཀྱི་འདུ་ཤེས་སྒོམ་པ་ལ་སོགས་པ་གལ་ཆེ། དེའི་རྗེས་ལ་རྗེ་སྒམ་པོ་པ་ཡན་ཆད་དུ་ལྷན་ཅིག་སྐྱེས་སྦྱོར་ཏེ། ཨ་རོ་མའམ། ཐུན་འཇོག་གམ་གང་རུང་ཞིག་གི་ཁྲིད་བཏབ་ནས་སེམས་གནས་སུ་འཇུག དེའི་རྗེས་ལ་སངས་རྒྱས་ཐམས་ཅད་ཀྱི་ཆོས་བསྡུ་ན་ལྔ་པོ་འདིར་མ་འདུས་པ་མེད་དེ། ལྔ་པོ་འདི་ཉམས་སུ་བླངས་པས་སྐྱོན་འདག་ཅིང་ཡོན་ཏན་སྐྱེ་བ་ལ་ཚེགས་མེད་པས་དང་པོར་ཕྱག་རྒྱ་ཆེན་པོ་རྒྱུད་ལ་སྐྱེ་བ་བྱེད་དགོས། ཕྱག་རྒྱ་ཆེན་པོའི་རྟོགས་པ་མ་སྐྱེས་པར་ཐབས་ལམ་ཟབ་མོའི་གདམས་ངག་བསྒོམ་ན། གཅིག་ཏུ་ཉམས་མཐུག་པོས་ཕྱག་རྒྱ་ཆེན་པོའི་རྟོགས་པ་ལ་སྒྲིབ། གཉིས་སུ་རྩ་རླུང་ཐིག་ལེ་ལ་གནད་དུ་སོང་བས་ཁམས་རྒྱས་ནས། འཁོར་འདས་ཀྱི་བག་ཆགས་དང་ས་བོན་ལུས་ལ་ཡོད་པས། དེ་སད་པས་ཉོན་མོངས་པའི་སྟོབས་འཕེལ་བས། དེའི་དུས་སུ་གདམས་ངག་མེད་ན་དེ་ལས་སྐྱེས་པའི་བདུད་འཇུག་སྟེ། ཉོན་མོངས་པ་མཐའ་དག་རྒྱས་ནས། ཚངས་པར་སྤྱོད་པ་ལ་བར་ཆད་སྣ་ཚོགས་པ་འབྱུང༌། ཤི་ནས་ངན་སོང་གསུམ་དུ་སྐྱེ། དེས་ན་གདམས་ངག་དང་སྣོད་དང་ལྡན་པ་གལ་ཆེ། སྣོད་དང་མ་ལྡན་ན་ལྷར་སྐྱེ་བ་ཉམས་པ་ཡིན་པས། ཉམས་མཐུག་པོ་སོང་ནས་ལྷར་སྐྱེ་སྟེ་དེ་ཡང་འཁོར་བ་ལས་མི་འདའ། དེས་ན་སྣོད་དང་ལྡན་པ་གལ་ཆེ། སྣོད་ལ་གཉིས་ཏེ། དངུལ་ཆུའི་སྣོད་ལྟ་བུ་ཀུན་རྫོབ་བྱང་ཆུབ་ཀྱི་སེམས་དང་ལྡན་པ་དེ་ལས་སྐྱེས་པའི་ཐབས་ལམ་སྒོམ་པ་ཞིག་དགོས། གསེར་སྣོད་ལྟ་བུའི་ཕྱག་རྒྱ་ཆེན་པོའི་རྟོགས་པ་ཉམས་ཀྱི་དྲི་མ་དང་བྲལ་བ། ཡུལ་དང་ཡུལ་འཛིན་གཉིས་སུ་མེད་པ་རྟོགས་ནས།

མི་རྟོག་པར་འདྲེས་པ་ཞིག་དགོས། རྣམ་རྟོག་ཆོས་སྐུར་རྟོགས་ཀྱང༌། ཡེ་ཤེས་དེ་མི་རྟོག་པར་མ་གྱུར་ན་ཡོན་ཏན་སྐྱེ་བར་མི་ནུས་པས། ཡོན་ཏན་ཕུན་སུམ་ཚོགས་པ་སྐྱེ་བར་བྱེད་པ་ལ་རྟོག་པ་ཞི་ནས་མི་རྟོག་པའི་ཏིང་ངེ་འཛིན་ལ་གནས་པ་ཞིག་དགོས་པས། དང་པོར་ཕྱག་རྒྱ་ཆེན་པོའི་ཁྲིད་གདབ་པར་བྱ་སྟེ། དང་པོ་ལུས་ཀྱི་འཁྲུལ་འཁོར་ལེགས་པར་བཅའ། དང་པོ་ཆོས་རྗེ་རིན་པོ་ཆེ་མགོན་པོ་ཕག་མོ་གྲུ་པ་ལ་ཕྱག་རྒྱ་ཆེན་པོ་ཞུ་བའི་དུས་སུ་གཞན་ཚོ་གཅིག་ཀྱང་འདུག་པས་རིན་པོ་ཆེའི་ཞལ་ནས། སྔོན་ལ་ཁོང་ཚོའི་ཁྲིད་གདབ་བོ། །དགེ་བསྙེན་རང་ཕ་ཚད་དུ་སྡོད་ཅིག་གསུང་ནས་གཞན་རྣམས་ལ་ཁྲིད་གཏབ། དེ་ནས་ཆོས་རྗེ་གཅིག་པུ་ལ་ལུས་ཀྱི་འཁྲུལ་འཁོར་ལེགས་པར་ཆོས་གསུངས་ནས་བཅས་པ་དང༌། དེ་གནད་དུ་མ་སོང་བ་འདྲ། རིན་པོ་ཆེ་ཆོས་ཁྲི་དཀར་པོ་ལ་དགུར་སྟེགས་སུ་མཛད་འདུག་པས། བཞེངས་ནས་བྱོན། ཕྱག་ན་སྦ་རྒྱུག་འདུག་པ་དེ་སྐྱུར་ནས་བྱོན། ཕྱག་གཡོན་པའི་སྟེང་དུ་གཡས་པ་ཞོག མཐེ་བོང་གཉིས་ཕྱིར་ཁུག་རྩ་གནད་ཅིག་ཡོད་པ་ཡིན་གསུང༌། དེ་ནས་སིང་སིང་བས་ཕུལ་བའི་རལ་གུ་དྲོ་བོ་ཞིག་ཡོད་པ་དེའི་གོང་བ་ནས་ཐེན་ནས། སྐེད་པ་དགྱེ་ལོགས་ཐོང་གསུང༌། འཁྲུལ་འཁོར་ལེགས་པོ་ཡང་དག་པ་ཞིག་བཅོས་ནས། ཨོཾ་ཨཱཿཧཱུྃ། ཅེས་ལན་གསུམ་གསུང༌། དེ་ནས་ཁྱོད་ལ་སྒོམ་ཆེན་བཟང་པོ་ཞིག་འོང༌། སྒོམ་ཆེན་བཟང་པོ་ཡང་དག་པ་ཞིག་འོང༌། སྒོམ་ཆེན་ཙམ་ལས་བཟང་བ་ཞིག་འོང༌། དེ་ལ་ཁོ་བོ་དགའ་བ་ཡིན་མོད་གསུང་ནས་འཁྲུལ་འཁོར་དེ་ལ་ཡང་དག་པ་ཞིག་གཟིགས་སོ།

 །ཐེག་པ་ཆེན་པོ་སྔགས་ལུས་གཙོ་བོར་སྟོན་པས། ལུས་གནད་ཆེ་བས་དགོངས་པར་འདུག ཕྱག་རྒྱ་ཆེན་པོ་འདེབས་པའི་སྐབས་སུ་ང་རང་གི་ཨ་མའི་གདམས་ངག་དེ་ལས་ལྷག་པ་མ་བྱུང༌། ཆོས་རྗེ་དང་པོ་བྱིས་པ་ཆུང་ངུའི་དུས་སུ་ཁྱིམ་མཚེས་མོ་ཞིག་གི་བུ་ཤི་བས། མ་དེ་ངུས་པས། ཆོས་རྗེའི་ཡུམ་གྱིས་དེ་ལ་ཞལ་ཏ་མཛད་དེ་ཁྱོ་རང་བུ་ཡིད་ལ་མ་བྱེད་དང་མྱ་ངན་མི་སྐྱེ་ཟེར་གྱིན་འདུག་པས། དེ་ལས་ཟབ་པ་མི་འདུག ཕྱིས་དཔལ་ཕག་མོ་གྲུ་པ་ལ་ཡང་ཕྱག་རྒྱ་ཆེན་པོའི་དངོས་གཞི་དེ་ལས་ལྷག་པ་མ་བྱུང་གསུང༌། སྔོན་འགྲོ་བྱང་ཆུབ་ཀྱི་སེམས་དང༌། ཡི་དམ་གྱི་ལྷ་དང༌། བླ་མ་བསྒོམ་པ་དང༌། དངོས་གཞི་ཡིད་ལ་མི་བྱེད་པ་དང༌། རྗེས་བསྔོ་བ་བྱེད་པ་དང་ལྔ་པོ་ཁོ་ན་བསྒོམ་པ་ཡིན། ཅིག་ཅར་བའི་གང་ཟག་གིས་སྒོམ་མེད་དུ་འགྲོ་བ་ཡང་ཡོད། ཐོད་བརྒལ་བའི་གང་ཟག་གིས་རང་གི་སེམས་སྟོང་པར་རྟོགས་ནས། རེས་རང་གི་སེམས་ཆོས་སྐུར་གོ། །རེས་སྒོམ་མེད་པ་ཙུག་ཏུ་འགྲོ། རེས་གཞན་མ་ཉམས་པ་འོང༌། རིམ་གྱིས་པ་ལ་ཕྱག་རྒྱ་ཆེན་པོ་བཏབ་ནས་སྒོམ་པས་རྣལ་འབྱོར་བཞི་རིམ་པས་སྐྱེ་བས་རིམ་གྱིས་པ་ཡིན་པས། ཡི་གེ་བརྒྱ་པའི་རྗེས་ལ་ཕྱག་རྒྱ་ཆེན་པོའི་ཁྲིད་འདི་ལྟར་གདབ་པར་བྱ་སྟེ། བྱང་ཆུབ་ཀྱི་སེམས་མ་སྐྱེས་པ་བསྐྱེད་པ་དང༌། སྐྱེས་པ་བརྟན་པ། བརྟན་པ་བོགས་དབྱུང་བ་དང་གསུམ་ལས། མ་སྐྱེས་པ་བསྐྱེད་པའི་ཚུལ་ལུགས་མང་ཡང༌། གསང་སྔགས་ཉམས་སུ་བླང་བའི་ཚུལ་དང༌། ལུས་ཀྱི་འཁྲུལ་འཁོར། ངག་གི་འཁྲུལ་འཁོར། ཡིད་ཀྱི་འཁྲུལ་འཁོར་རྣམ་པ་གསུམ་ལ་བརྟེན་ནས་ཉམས་སུ་བླངས་ནས་མྱུར་དུ་སྐྱེ་བ་ལ་ཚེགས་མི་འདུག དེ་ཡང་དང་པོ་ཁོ་ནར་དབེན་པའི་གནས་སུ་མཚམས་དམ་པར་བཅད་ནས། སྟན་བདེ་བ་ལ་ལུས་བསམ་གཏན་གྱི་དཀྱིལ་ཀྲུང་དུ་བྱས་ནས། བདག་ལ་གནོད་པར་བྱེད་པའི་གེགས། སྡང་བར་བྱེད་པའི་དགྲ། ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པའི་མ་རྒན་རྣམས་ལ་ཚད་མེད་པའི་སྙིང་རྗེ་ཆེན་པོ་སྐྱེད་ཅིག

གདུང་བའི་ཤུགས་གཅད་དུ་མེད་པའི་སྟོབས་ཀྱིས། ལུས་ཀྱི་འཁྲུལ་འཁོར་སྨིན་ཁྲག་བསྡུས་ནས་མཆི་མ་ལུག་པའི་ཚུལ་དུ་བྱ། ངག་གི་འཁྲུལ་འཁོར་བདག་ལ་གནོད་པར་བྱེད་པ་འདི་སྙིང་རེ་རྗེ། བདག་ལ་གནོད་པར་བྱེད་པ་འདི་སྙིང་རེ་རྗེ་ཞེས་ཕྲེང་བ་ལ་གྲངས་སུ་བཟུང་ཞིང༌། རྒྱུན་ཆད་མེད་པར་ཤེས་པ་ལ་སྔགས་སུ་བགྲངས་ནས་ཕྲེང་བ་ལ་དྲངས་པས་བརྒྱ་རྩ་བརྒྱད་ཙམ་སོང་བ་དང༌། ཡིད་ཀྱི་འཁྲུལ་འཁོར་ནི། གོང་གི་སྙིང་རྗེའི་ཤུགས་དེ་རྒྱུན་མ་ཆད་པར་བྱས་ལ་བདག་ལ་གནོད་པ་བྱེད་པ་འདི་སྙིང་རེ་རྗེ་ན་རྒྱུ་མཚན་འདི་རྣམས་ཀྱིས་སྙིང་རྗེ་སྟེ། ཚེ་ཐོག་མ་མེད་པ་ནས་ཨ་མ་ཡིན་པ་དང༌། ཨ་མ་འདི་ལས་ངན་པའི་དབང་དུ་སོང་བས། ཤེས་པ་ལ་རང་དབང་མ་ཐོབ་པས་སྨྱོན་པ་དང་འདྲ་བས། སྤྱིར་སེམས་ཅན་ཐམས་ཅད་ལ་གནོད་པ་མི་སྐྱེལ་དབང་མེད། སྒོས་རང་ཉིད་ལ་གནོད་པ་མི་བྱ་དབང་མེད་པ་དང༌། ཨ་མ་འདིས་རང་གཞན་ལ་གནོད་པ་བྱས་པའི་འབྲས་བུ་སེམས་ཅན་དམྱལ་བར་འགྲོ་བ་དང༌། དེའི་སྡུག་བསྔལ་དྲན་པར་བྱ་བ་དང༌། ཨ་མ་སྡུག་བསྔལ་དེ་ལྟ་བུས་མནར་བ་ལ་སྐྱབས་དང་རེ་ས་བུ་རང་ཉིད་ལས་མེད་པ་དེ་རིམ་པ་བཞིན་དུ་ཤེས་པ་ལ་གང་གནད་པ་རྒྱུ་མཚན་ཞིབ་པར་བསམ་པས། སྔ་མའི་སྙིང་རྗེ་བ་ལས་ཤིན་ཏུ་སྙིང་རྗེ་བའི་བོགས་ཐོན་ནས་ཡོང༌། དེའི་རྒྱུ་སྔ་མ་བཞིན་དུ་འདྲ་ཡང་རྒྱུ་མཚན་དྲན་པར་བྱ་བ་དང༌། སྙིང་རྗེ་དྲན་པར་བྱ་བ་རྣམ་པ་གཉིས་ལ་མ་ཡེངས་པར་ཕྲི་ལི་ལི་ཉམས་སུ་བླངས་པས། ཤེས་པ་རང་དབང་མེད་པའི་སྙིང་རྗེ་ཆེན་པོ་སྐྱེ་སྟེ། ངུ་སྙིང་འདོད་པ་དང༌། མཆི་མ་འཆོར་བ་དང༌། ལུས་ཚུགས་མི་ཐུབ་པ་རྣམས་འབྱུང་སྟེ། འདི་ནི་ཡིད་ཀྱི་འཁྲུལ་འཁོར་ཅེས་བྱའོ། །དེ་ལྟར་འཁྲུལ་འཁོར་གསུམ་གྱིས་བསྐྱེད་པའི་འབྲས་བུ། གནོད་པར་བྱེད་པ་ལ་ཚེགས་མེད་པའི་སྙིང་རྗེ་ཆེན་པོ་རང་དབང་མེད་པར་སྐྱེས་པ་དེ་རྒྱུན་ཆད་མེད་པར་བསྐྱང་བ་བྱ་སྟེ། དགྲ་དང་བགེགས་ལ་ཞེ་སྡང་བ་དང༌། གནོད་པ་སྐྱེལ་བ་ལ་སོགས་པ་སྙིང་རྗེའི་མི་མཐུན་པའི་ཕྱོགས་སུ་གྱུར་པ་རྣམས་སྤང༌།

མཐུན་པའི་རྐྱེན་དུས་གསུམ་གྱི་སངས་རྒྱས་རྣམས་ཀྱིས་ཀྱང་གནོད་པ་སྐྱེལ་བ་རྣམས་ལ་ཚད་མེད་པའི་སྙིང་རྗེ་ཆེན་པོས་མ་བཟོད་ནས་བྱང་ཆུབ་མཆོག་ཏུ་སེམས་བསྐྱེད་ཅིང༌། གནོད་བྱེད་ཀྱིས་གཙོ་བྱས་པའི་དོན་དུ་བསྐལ་པ་དཔག་ཏུ་མེད་པར་སེམས་ཅན་གྱི་དོན་དུ་དབུ་དང་ལུས་དཔག་ཏུ་མེད་པ་གཏོང་ཞིང་བྱང་ཆུབ་སེམས་དཔའི་སྤྱོད་པ་རླབས་པོ་ཆེས་གནོད་བྱེད་རྣམས་སྨིན་ཅིང་གྲོལ་བར་མཛད་ནས་སངས་རྒྱས་པའི་སྐྱེས་རབས་རྣམས་དྲན་པར་བྱ་བ་དང༌། བཅོམ་ལྡན་འདས་ཐུགས་རྗེ་ཆེན་པོ་འདིའི་གསང་སྔགས་རྡོ་རྗེ་ཐེག་པ་འདི་ཡང་གནོད་པར་བྱེད་པ་ལ་ཚད་མེད་པའི་སྙིང་རྗེ་ཆེན་པོ་སྐྱེས་པའི་ལག་རྗེས་ཡིན་པར་གསུངས་པ་དང༌། བླ་མ་རིན་པོ་ཆེའི་ཕྱག་ལེན་མཐའ་དག་ཀྱང་འདི་འབའ་ཞིག་ཡིན་པར་འདུག་པ་དང༌། སྐུ་གསུང་ཐུགས་ལ་བདོ་བ་རྣམས་ལ་ཡང་དངོས་དང་རྒྱུད་པའི་སྒོ་ནས་ཕན་དཔག་ཏུ་མེད་པ་འདོགས་པ་དང༌། ཁ་ཟས་ངན་པས་དཀྲོངས་པར་བྱས་པ་རྣམས་ཀྱི་མིང་བྱང་བཟུང་ཞིང་ཀཾ་ཀ་ནིའི་གཟུངས་ཆོག་མཛད་ཅིང་བྱང་བུ་འཁྲུ་བ་དང༌། འདི་ངན་སོང་དུ་མ་སོང་བ་ཁོ་བོའི་གཉེར་ཁ་ཡིན་གསུངས་པ་མཐའ་དག་དྲན་པར་བྱ་བ་དང༌། ཡུལ་དམན་པ་གསུམ་གཅེས་པར་བཟུང་བའི་བཀའ་སྩལ་པ་དཔག་ཏུ་མེད་པ་གསུངས། གཞན་དག་ཀྱང་བྱེད་དུ་བཅུག་པ་དྲན་པར་བྱ་ཞིང༌། སྔ་མའི་སྙིང་རྗེའི་ཉམས་དེ་བརྟན་པར་རྒྱུན་མ་ཆད་པར་བྱ། དེ་སྐྱེས་པ་བརྟན་པར་བྱེད་པའི་ཐབས་སོ། །དེ་ལྟར་གནོད་པར་བྱེད་པ་ལ་སྙིང་རྗེ་ཚད་མེད་པ་སྐྱེས་པའི་སྟོབས་ཀྱིས། རང་ལ་ལྟོས་པ་མེད་པར་བདེ་བ་དང་སྐྱིད་པ་ཐམས་ཅད་གནོད་བྱེད་ལ་གཏོང་ཞིང༌། གནོད་བྱེད་ཀྱི་སྡུག་བསྔལ་གྱི་ཁུར་བདག་གིས་ཁུར་བའི་བློ་སྐྱེས་པའི་དུས་སུ་གོང་དུ་བོགས་འདོན་པར་བྱ་སྟེ། གནོད་བྱེད་ལ་སྒོམ་པར་བྱེད་པའི་ཚུལ་ལུགས་དེ་ཁོ་ན་བཞིན་དུ་འགྲོ་བ་རིགས་དྲུག་གིས་བསྡུས་པའི་སེམས་ཅན་ཐམས་ཅད་ལ་ཡང་དེ་ཁོ་ན་བཞིན་དུ་བསྒོམ། སྙིང་རྗེ་ཇི་ལྟ་བ་བཞིན་དུ་སྐྱེས་པའི་དུས་སུ་བྱང་ཆུབ་མཆོག་ཏུ་སེམས་བསྐྱེད་པར་བྱ་སྟེ།

དེ་ཡང་བླ་མ་རྡོ་རྗེ་འཛིན་པ་ཆེན་པོ་དང༌། ཡི་དམ་གྱི་ལྷ་དང༌། ཕྱོགས་བཅུའི་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ། དཀོན་མཆོག་གསུམ་དང་ཆོས་སྐྱོང་བའི་སྲུང་མ་རྣམས་གཟུ་དང་དཔང་དུ་བཞག་སྟེ། བདག་གིས་སེམས་ཅན་མ་བསྒྲལ་བ་རྣམས་བསྒྲལ་བ་དང༌། མ་གྲོལ་བ་རྣམས་སྒྲོལ་བ་དང༌། དབུགས་མ་ཕྱུང་བ་རྣམས་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་དམ་བཅས་ནས། དགེ་བ་ཆོས་སྡུད་དང༌། སེམས་ཅན་དོན་བྱེད་དང༌། སྡོམ་པའི་ཚུལ་ཁྲིམས་རྣམ་པ་གསུམ། བྱང་ཆུབ་སེམས་པའི་ཚུལ་ཁྲིམས་ཀྱི་སྡོམ་པ་ཇི་ལྟར་བླངས་ཤིང་དམ་བཅས་པ་རྣམས་ཁའི་འོག་ཏུ་ལུས་ཆུད་པར་བྱས་ལ། ཞེ་ཐག་པ་རུས་པའི་གཏིང་ནས་རང་ལ་ལྟོས་འཁྲིས་མེད་པར་སེམས་ཅན་ཐམས་ཅད་སྨིན་པ་དང་གྲོལ་བར་བྱེད་པ་ནི་བརྟན་པ་གོང་ནས་གོང་དུ་བོགས་འདོན་པར་བྱེད་པ་སྟེ། དེ་ལྟར་བྱང་ཆུབ་སེམས་མ་སྐྱེས་པ་བསྐྱེད་པར་བྱེད་པ། སྐྱེས་པ་བརྟན་པར་བྱེད་པ། བརྟན་པ་བོགས་འདོན་པར་བྱེད་པ་གསུམ་གྱིས་གདམས་ངག་དང་རྗེས་སུ་བསྟན་པ་གསུམ་གྱིས་ཉམས་སུ་བླང་ངོ༌། །དེ་ལྟར་བླ་མ་དམ་པའི་བཀའ་སྩལ་དང༌། རང་གི་ཉམས་སུ་མྱོང་བ་དང༌། གཞན་ལ་བསྟན་པས་ཕན་པ་དང་བདེ་བ་དཔག་ཏུ་མེད་པ་འབྱུང༌། དེ་ཡང་གནོད་བྱེད་ལ་སྙིང་རྗེ་ཆེན་པོ་མ་སྐྱེས་ན། ཁམས་གསུམ་གྱི་སེམས་ཅན་ལ་སྙིང་རྗེ་སྐྱེས་པ་སྐད་བྱས་ཀྱང་རང་གི་ནད་དང་སྡུག་བསྔལ་མི་སོལ་བར་འདུག་པ་རང་གི་མྱོང་བས་གྲུབ། གནོད་བྱེད་གཅིག་པུ་ལ་སྙིང་རྗེ་སྐྱེས་ནས་འགྲོ་བ་ཐམས་ཅད་ལ་སྙིང་རྗེ་མ་སྐྱེས་ན་ཉི་ཚེ་བ་ཕྱོགས་གཅིག་པའི་སྙིང་རྗེ་དེས་ན་ཚ་སོས་ཀྱང་ལྡོག་པ་ཡིན། རྟོགས་པ་ཡང་ཉན་ཐོས་དང་རང་སངས་རྒྱས་ལས་མི་ཐོབ། བྱམས་པ་དང་སྙིང་རྗེ་དེ་བྱང་ཆུབ་ཀྱི་སེམས་སུ་འགྱུུར་དགོས། དེ་མ་འགྱུར་ན་སངས་རྒྱས་མི་ཐོབ། ཆོས་འདིའི་ལུགས་ཀྱིས་བྱང་ཆུབ་ཀྱི་སེམས་གཅིག་པུ་དགོས་པ་ཡིན། ཆོས་འདི་ཟབ་ལ་རྒྱ་ཆེ་བའི་གདམས་ངག་ཡིན་པས་འདི་ཉམས་སུ་བླངས་པས་རང་གི་ཡང་མཛེ་ནད་ཀྱི་སྣ་དྲངས་པའི་ན་ཚ་དང་སྡུག་བསྔལ་ཅི་ཡོད་པ་ཐམས་ཅད་སོས་པ་ཡིན།

དཔེར་ན་བསྐལ་པར་གནས་པའི་མུན་པ་དེའི་གཉེན་པོ་ཉི་མའི་དཀྱིལ་འཁོར་གྱིས་མ་ལུས་པར་སེལ་བར་བྱེད་པ་ཡིན། ཐེག་པ་ཆེན་པོ་གསང་སྔགས་ཀྱི་སྒྲུབ་ཐབས་དང༌། ཉམས་ལེན་ཐམས་ཅད་དང༌། ཕྲིན་ལས་ཐམས་ཅད་ཀྱི་འགག་དང་ཉ་ག་དང༌། ཁྱད་པར་དུ་ཆེ་བའི་ཆོས་ཐམས་ཅད་ལ་བྱང་ཆུབ་ཏུ་སེམས་བསྐྱེད་ཅེས་བླ་མ་དམ་པ་དང༌། སངས་རྒྱས་ཐམས་ཅད་ཀྱིས་གསུངས་པ་དང༌། དེ་དག་གོང་དུ་བསྟན་པ་ལྟར་རང་གིས་ཉམས་སུ་མྱོང་དགོས། ཉམས་སུ་མྱོང་བར་ཚིག་གི་རྗེས་སུ་འབྲངས་ནས། དོན་སྤྱི་རྐྱང་པ་ཙམ་གྱི་ཡིག་ནག་བཀླགས་པས་རང་གཞན་ཀུན་ལ་མི་ཕན། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱི་རྗེས་སུ་འབྲངས་པའི་བྱ་བ་ནི། བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་ཆེ་ཆུང་གང་བསགས་ཀྱང་ཇི་ལྟར་བསགས་པའི་འབྲས་བུ་འབྱུང་བས། དེ་གཉིས་ལ་འབད་པ་གལ་ཆེ། བྱང་ཆུབ་ཀྱི་སེམས་འདི་དངུལ་སྣོད་ལྟ་བུ་ཡིན་པས། ཚོགས་གཉིས་བྱང་ཆུབ་ཀྱི་སེམས་ལས་མ་སྐྱེས་པ་ཞིག་མེད་དོ། །གཉིས་པ་གསང་སྔགས་རྡོ་རྗེ་ཐེག་པ་འདི་བྱ་བའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དང་བཞིའོ། །གདུལ་བྱ་མཐོ་དམན་གྱི་དབང་གིས་གསུངས་པ་རྣམས་ཐམས་ཅད་བསྐྱེད་རིམ་དང་རྫོགས་རིམ་གཉིས་སུ་གསུངས་པ་ཡིན། དང་པོ་བསྐྱེད་རིམ་པའི་གདམས་ངག་ནི། བྱང་ཆུབ་ཀྱི་སེམས་ལས་བྱུང་བ་ཞིག་དགོས་པ་ཡིན། དེ་མིན་འདོད་ཆགས་ཞེ་སྡང་གཏི་མུག་གསུམ་གྱིས་ལྷ་བསྒོམ་ན་བརྟན་པ་ཐོབ་ཀྱང་ལོག་པར་འགྲོ། བི་ཀཱ་མ་ལ་ཤཱི་ལའི་གཉེར་པ་འཇིགས་བྱེད་ཆེན་པོའི་གྲུབ་པ་ཐོབ་ཀྱང༌། ཏིལ་གྱི་ཕུབ་མ་སེལ་པོ་གང་བསྡུས་པས་ལུས་ལྷ། སེམས་ཡི་དྭགས་སུ་སྐྱེས་པ་ཡིན། དེས་བོད་ཕུང་བར་བྱེད་དུ་ཡོང་བ་ལ། ཇོ་བོ་རྗེས་སྙེ་ཐང་ནས་རྒྱ་གར་དུ་བཟློག་པ་ཡིན། བི་ཀཱ་མ་ལའི་མཁན་པོས་ཏིལ་གྱི་ཕུབ་མ་སེལ་པོ་གང་དགེ་འདུན་ལ་མ་དྲིས་པར་ཁྱེར་བས། གྲ་མའི་གསེབ་ཅིག་ཏུ་ཡི་དྭགས་སུ་སྐྱེས་པ་ཡིན།

ནང་ལུས་ལ་འདོད་ཆགས་ཀྱང་ལོག་པར་འགྲོ་སྟེ། རྒྱལ་པོ་ཨིནྡྲ་བྷུ་ཏིས། འདོད་ཆགས་ཀྱིས་སྲིང་ལྷ་ལྕམ་ལེགས་སྨིན་ཀ་ར་ཚ་བ་འདྲེན་དུ་བྱུང་བས། འདོད་ཆགས་ཀྱི་ཕྱག་སྟོང་བཟེད་པས། སྲིང་མོས་ཀྱང་འདོད་ཆགས་ཀྱི་ཕྱག་སྟོང་དུ་ཟས་སྣ་རེ་རེ་དྲངས་པས། སློབ་དཔོན་ཛ་ལན་དྷ་ར་པས་ནམ་མཁའ་ལ་བྱོན་ནས་འདོད་ཆགས་ཀྱི་རྗེས་སུ་འབྲངས་ནས་འདི་ཙམ་བྱེད་དམ་ཞེས་བཀའ་བཀྱོན་པ་ཡིན་པས། ལྷ་འདོད་ཆགས་སྐྱེས་ན་ཡི་དྭགས་ཡིན། །ལྷ་ཞེ་སྡང་སྐྱེས་ན་དམྱལ་བ་ཡིན། །ལྷ་གཏི་མུག་སྐྱེས་ན་དུད་འགྲོ་ཡིན། །ལྷ་དུག་ཏུ་སོང་ན་མི་ལེགས་པས། །དེ་བས་ལྷ་ལ་བྱ་ར་ཅེས། །ཞེས་དང༌། །དེས་ན་ལྷ་བྱང་ཆུབ་ཀྱི་སེམས་ལས་བྱུང་བ། རྣམ་པ་གསལ་བ། རྒྱན་གྱི་རྣམ་དག་དྲན་པ། རང་ཉིད་ལྷའི་ང་རྒྱལ་བརྟན་པས་རྡོ་རྗེའི་བཟླས་པ་ལ་སོགས་པ་མིང་ཡིན་པས་མ་བརྗེད་པར་དྲངས་ནས། སྔོན་གྱི་ལས་ལས་གྱུར་པ་ཐ་མལ་པའི་ལུས་ངག་ཡིད་གསུམ་ཀྱང་འདག་ནས། དེ་ལ་བརྟེན་པའི་ན་ཚ་སྡུག་བསྔལ་སྨོས་ཅི་དགོས། འདི་ཡང་བླ་མའི་མོས་གུས་ཀྱིས་འགྲུབ་པ་ཡིན་ཏེ། བསྐྱེད་པའི་རིམ་པའོ། །གསུམ་པ་རྫོགས་པའི་རིམ་པ་གདམས་ངག་ལ་མཚན་མ་ཅན་དང༌། མཚན་མ་མེད་པ་གཉིས་ཡིན། མཚན་མ་ཅན་གྱི་རྫོགས་རིམ་ནི། སྤྱི་བོའི་གཙུག་ནས་རྐང་མཐིལ་གྱི་བར་གྱི་རྡོ་རྗེ་ལུས་ཀྱི་གནས་ལུགས་ལ། རྩའི་གནད་གསུམ་དང༌། བཞི་དང༌། ཉི་ཤུ་རྩ་བཞི་ལ་སོགས་པའི་གཙོ་བོ་སུམ་ཅུ་སོ་གཉིས་ཀྱི་ཕྱི་ནང་གསང་བའི་རྟེན་འབྲེལ་གྱིས། གང་ལ་ཇི་ལྟར་འབྱུང་བའི་དཔའ་བོ་དང་རྣལ་འབྱོར་མ་རྣམས་དང༌། འགྲོ་དྲུག་སེམས་ཅན་ཐམས་ཅད་ཀྱི་སྐྱེ་བའི་རྒྱུ་དང་གནས་པའི་གཞི་དང༌། འཇིག་པའི་རྐྱེན་དང༌། བདེ་སྡུག་དང༌། ཟག་བཅས་ཀྱིས་མངོན་ཤེས་དང༌། ཟག་པ་མེད་པའི་མངོན་ཤེས་དང་འདི་ལས་འདིའི་མངོན་ཤེས་འབྱུང་བ་དང༌། འཁོར་བ་དང་མྱ་ངན་ལས་འདས་པའི་འདུག་ལུགས་མངོན་དུ་གྱུར་པའི་མངོན་ཤེས་རྣམས། རྡོ་རྗེ་འཆང་ཆེན་མི་གཟུགས་ཅན། །དཔལ་ལྡན་ཕག་མོ་གྲུ་པ་ཡིས། །མཚན་ལྡན་བླ་མ་རྡོ་རྗེ་འཛིན། །ཕྱི་ནང་གསང་བ་མཐར་ཐུག་གི། །རྟེན་འབྲེལ་ཇི་ལྟར་འབྱུང་བ་དང༌། །རང་ཉིད་བྱིན་གྱིས་བརླབ་པ་ཡིན། །རང་བྱུང་ཡེ་ཤེས་སྐྱེ་བའི་གནད། །རིན་ཆེན་བླ་མ་བསྒོམ་པའི་ཐབས། །ཁ་ལྟ་ཅན་གྱི་མགོ་ཞིང༌། །སྟོང་ཉམས་བསྒོམས་པས་རྟོགས་པ་མེད། །དེ་ཡང་བླ་མའི་ཞལ་སྔ་ནས། །རོ་གཅིག་ངང་ལ་འབྱམས་གྱུར་ན། །རྒྱུ་འབྲས་མ་ལུས་མངོན་དུ་འགྱུར། །ཞེས་གསུངས་སོ། །བཞི་པ་ཕྱག་རྒྱ་ཆེན་པོ་སྒོམ་པ་ནི།

ཤོར་ས་བཞི་དང་གོལ་ས་གསུམ་དུ་མ་སོང་བ། ཉམས་བདེ་བ་དང༌། གསལ་བ། མི་རྟོག་པ་གསུམ་དུ་མ་སོང་བ། དོན་དམ་པ་བློ་ལས་འདས་པ། སྟོང་པ་ཉིད་རྟོག་མི་རྟོག་གཉིས་ཀ་ལས་འདས་པ། བཟང་ངན་གཉིས་ཀ་ཡིད་ལ་མི་བྱེད་པ་དེས་བདུད་དང་ཉོན་མོངས་པ་ཐམས་ཅད་འཇོམས་པ་ཡིན། བློས་བྱས་པའི་ཉམས་དང་མྱོང་བ་དང་བྲལ་བའི་དང་པོ་ནས་ལྷན་ཅིག་ཏུ་ཡོད་པའི་མི་རྟོག་པ་དེ་སྒོམ་པས། དཔེར་ན་དངུལ་དཀར་གྱི་མེ་ལོང་གཡའ་དང་བྲལ་ན་གཟུགས་བརྙན་གསལ་བ་བཞིན་དུ། ལས་དང་ཉོན་མོངས་པའི་སྒྲིབ་པ་དག་ནས། ལམ་དུ་འཁོར་འདས་ཀུན་གྱི་བདེ་སྐྱིད་དང༌། ས་དང་ལམ་གྱི་ཡོན་ཏན་མ་ལུས་པ་ཐམས་ཅད་འབྱུང་བ་ཡིན་ནོ། །ལྔ་པ་དགེ་བའི་རྩ་བ་བསྔོ་བ་བྱེད་པ་ནི། འཁོར་བ་མཐའ་མེད་དུ་ལུས་དཔག་མེད་བླངས་ནས་སྡུག་བསྔལ་དཔག་ཏུ་མེད་པ་མྱོང་བ་ནི་བསྔོ་བ་ཕྱིན་ཅི་ལོག་བྱས་པས། དམིགས་པ་ཅན་གྱི་བསྔོ་བ་རེ་རེ་ལ་ལུས་རེ་རེ། དེ་ལ་སྡུག་བསྔལ་རེ་རེ་འབྱུང་བ་ཡིན། དམིགས་པ་མེད་པའི་བསྔོ་བ་བླ་ན་མེད་པའི་བྱང་ཆུབ་ཏུ་བསྔོས་པས། ཆོས་སྐུ་ཡོན་ཏན་ཕྲིན་ལས་དང་བཅས་པ་དེ་ཐོབ་པ་ཡིན་པས། ལུས་ངག་ཡིད་གསུམ་སྐད་ཅིག་ཀྱང་མ་དལ་བར་དགེ་བ་ལ་བཀོལ། དགེ་བ་དེ་བླ་ན་མེད་པའི་བྱང་ཆུབ་ཏུ་བསྔོ་བ་བྱེད་དགོས། དགེ་བ་དེ་དག་གང་ཡིན་ན་ཞིང་རྣམ་པར་དག་པ་ལ། བསམ་པ་བྱང་ཆུབ་ཀྱི་སེམས་གཉིས་གཅིག་ཏུ་འདྲེས་པའི་དམིགས་པ་མེད་པའི་སྟོང་པ་ཡིན་ཏེ། ཀུན་རྫོབ་བྱང་ཆུབ་ཀྱི་སེམས། སེམས་ཅན་ཐམས་ཅད་བདེ་བ་དང་ལྡན་པར་བྱ་བ་དང༌། སྡུག་བསྔལ་དང་བྲལ་བར་བྱ་བ་དང༌། བླ་ན་མེད་པའི་བྱང་ཆུབ་ཐོབ་པར་འདོད་པ་གཅིག་པུས་ཟིན་པར་བྱེད་པ་ཡིན། དེ་ནི་བསྔོ་བ་བྱེད་པའི་དུས་སུ་གང་བསྔོ་ན་དངོས་པོ་རྣམ་པར་དག་པ་དེ་བསྔོ་བ་ཡིན། བདག་གིས་དགེ་བ་བྱས་པ་དང༌། བྱེད་པ་དང༌། བྱེད་པར་འགྱུར་བ་དང༌། འཁོར་བའི་སེམས་ཅན་རྣམས་ཀྱིས་དགེ་བ་བྱེད་པ་ཡང་གཅིག་ཏུ་སེམས་ཅན་རྣམས་བདག་གི་སྐྱེ་བ་སྔོན་མ་རྣམས་ཀྱི་ཕ་མ་ཡིན།

ཕ་མས་བུ་ལ་བློས་བཏང་པས། བདག་རང་བུ་དབང་བ་ཡིན། གཉིས་སུ་ན་འགྲོ་བ་རིགས་དྲུག་གི་དགེ་བ་ཡོད་ཚད་སངས་རྒྱས་ཀྱི་བྱིན་རླབས་ལས་བྱུང་བ་ཡིན་པས། སངས་རྒྱས་ཀྱི་བྱིན་རླབས་ཐམས་ཅད་སེམས་ཅན་ཐམས་ཅད་ལ་བསྔོས་པས་རང་དབང་བ་ཡིན། འཁོར་བའི་དགེ་བ་ཡང་བསྔོ་བར་བྱེད་དགོས། འགྲོ་བ་རིགས་དྲུག་གིས་དགེ་བ་སྔར་བྱས་པ་དང༌། ད་སྡོད་བྱེད་པར་འགྱུར་བ་དང༌། ད་ལྟ་བྱེད་པ་དང༌། སངས་རྒྱས་ཀྱིས་སེམས་དང་པོ་བསྐྱེད་པ་ནས། ཐ་མ་འཁོར་བ་མ་སྟོང་གི་བར་གྱི་སངས་རྒྱས་ཀྱི་ཆོས་སྐུ་ཡོན་ཏན་དང་ཕྲིན་ལས་རྒྱུན་མི་ཆད་པ་རྣམས་ནི་སེམས་ཅན་གྱི་དོན་དུ་སྤྱད་པས་རང་དབང་བ། འདས་པའི་སངས་རྒྱས་ཡོད་ཚད་དང༌། མ་བྱོན་པའི་སངས་རྒྱས་ཡོད་ཚད་དང༌། ད་ལྟར་བྱོན་པའི་སངས་རྒྱས་བཅོམ་ལྡན་འདས་བཞུགས་ཚད་ཀྱི་ཆོས་སྐུ་ཡོན་ཏན་ཕྲིན་ལས་འཁོར་བ་མ་སྟོང་བར་དུ་འབྱུང་བ་རྣམས་དང༌། སངས་རྒྱས་འབྱུང་བ་རྣམས་དང༌། སངས་རྒྱས་དེ་རྣམས་ཀྱི་བྱང་ཆུབ་སེམས་དཔའ་རྣམས་ཀྱི་ཕ་རོལ་ཏུ་ཕྱིན་པ་དྲུག་སྤྱོད་པའི་དགེ་བ་དང༌། རང་སངས་རྒྱས་སུ་ལུང་སྟོན་པ་དེ་དག་གི་དགེ་བ་དང༌། ཉན་ཐོས་ཀྱི་དགེ་བ་དང༌། སློབ་པའི་ཟག་པ་དང་བཅས་པ་དང༌། མི་སློབ་པའི་ཟག་པ་མེད་པའི་དགེ་བ་ཅི་ཡོད་པ་དང༌། སོ་སོ་སྐྱེ་བོས་སངས་རྒྱས་ལ་དགེ་བའི་རྩ་བ་སྐྱེད་པ་དང༌། སངས་རྒྱས་ཀྱི་འཁོར་བཞི་ནི། དགེ་སློང་ཕ་མ་གཉིས་དང༌། དགེ་བསྙེན་ཕ་མ་གཉིས་ལ་སོགས་པའི་འཁོར་རྣམས་དང༌། སངས་རྒྱས་རྣམས་ཀྱིས་སྦྱིན་པ་ལས་བྱུང་བའི་དགེ་བའི་རྩ་བ་བསྐྱེད་པ་དང༌། ཚུལ་ཁྲིམས་ལས་བྱུང་བའི་དགེ་བའི་རྩ་བ་བསྐྱེད་པ་དང༌། སྒོམ་པ་ལས་བྱུང་བའི་དགེ་བའི་རྩ་བ་བསྐྱེད་པ་དང༌། དེ་དག་ཐམས་ཅད་དང་པོ་ནས་སྟོང་ཉིད་རྟོག་པ་མེད་པ་ཞིག་ཡིན། དེ་སངས་རྒྱས་ཀྱི་ཐུགས་ཡིན་པས་དང་པོ་ནས་རང་ཆས་སུ་ཡོད་པའི་དགེ་བ་ཡིན་པས། དེ་གཅིག་པུ་ལ་རྗེས་སུ་ཡི་རང་བར་བྱས་ནས། སེམས་ཅན་ཐམས་ཅད་ཀྱིས་རྟོགས་མེད།

དེ་ཐོབ་པར་བསྔོ་བ་བྱེད་པ་ཡིན། རང་ཡང་ཞིང་ཞིང་གིས་སྟོང་སྟེ་ཞིང་ལ་མི་རྟོག བསམ་པ་བསམ་པས་སྟོང་སྟེ་བསམ་པ་ལ་མི་རྟོག དངོས་པོ་དངོས་པོས་སྟོང་ཏེ་དངོས་པོ་ལ་མི་རྟོག་པར་དེ་དག་ཐམས་ཅད་སྟོང་པ་མི་རྟོག་ཐམས་ཅད་བློ་ལས་འདས་པ་ལ་བཞག་ནས། རྒྱལ་སྲས་རྡོ་རྗེ་རྒྱལ་མཚན་གྱིས་ཇི་ལྟར་བསྔོས་པ་བཞིན། བརྒྱད་སྟོང་པར་ཡོངས་སུ་བསྔོ་བའི་ལེའུ་ནས་ཇི་ལྟར་བསྔོས་པ་བཞིན་དུ་བསྔོ་བར་བྱེད་དགོས་པ་ཡིན་ནོ། །དེར་ཇི་ལྟར་བསྔོས་པའི་ལད་མོ་ཇི་ལྟར་བཟླ་སྙམ་ན། བྱང་ཆུབ་སེམས་དཔའ་བྱམས་པས་རབ་འབྱོར་ལ། རབ་འབྱོར། བྱང་ཆུབ་སེམས་དཔའ་སེམས་དཔའ་ཆེན་པོས་རྗེས་སུ་ཡི་རང་བ་དང་ལྡན་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། སྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། དེ་དག་ལ་བྱང་ཆུབ་སེམས་དཔའ་སེམས་དཔའ་ཆེན་པོས་རྗེས་སུ་ཡི་རང་བ་དང་ལྡན་པའི་བསོད་ནམས་ཀྱི་དངོས་པོ་འདི་མཆོག་ཅེས་བྱའོ། དམ་པ་ཞེས་བྱའོ། །གཙོ་བོ་རབ་བོ། མཆོག་རབ། གྱ་ནོམ་པ། བླ་མ། བླ་ན་མེད་པ། གོང་ན་མེད་པ་ཞེས་བྱའོ། །སྨྲས་པ་དང་རབ་འབྱོར་གྱིས་བྱམས་པ་ལ། བྱམས་པ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ནས་ཐམས་ཅད་དུ། དཔག་ཏུ་མེད་པ་ནས་ཡང་དཔག་ཏུ་མེད་པ། གྲངས་མེད་པའི་ཡང་གྲངས་མེད་པ། བསམ་གྱིས་མི་ཁྱབ་པའི་ཡང་བསམ་གྱིས་མི་ཁྱབ་པ། གཞལ་དུ་མེད་པའི་ཡང་གཞལ་དུ་མེད་པ། མཐའ་ཡས་མུ་མེད་པའི་འཇིག་རྟེན་གྱི་ཁམས་རེ་རེར་ཡང་འདས་པའི་དུས་དཔག་ཏུ་མེད་པ། གྲངས་མེད་པ། བསམ་གྱིས་མི་ཁྱབ་པ། གཞལ་དུ་མེད་པའི་ཡང་གཞལ་དུ་མེད་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལམ་ཆད་པ། འཇུག་པ་ཆད་པ། སྤྲོས་པ་ཆད་པ། སྲིད་པར་འདྲེན་པ་ཆད་པ་སྟེ། ཕུང་པོ་ལྷག་མ་མེད་པའི་དབྱིངས་སུ་ཡོངས་སུ་མྱ་ངན་ལས་འདའ་བའི་བར་དང༌། དེའི་དམ་པའི་ཆོས་མ་ནུབ་པའི་བར། དེ་དག་གི་བར་གྱི་སངས་རྒྱས་རྣམས་ཀྱི་ཚུལ་ཁྲིམས་དང༌།

ཏིང་ངེ་འཛིན་གྱི་ཕུང་པོ་དང༌། ཤེས་རབ་ཀྱི་ཕུང་པོ་དང༌། རྣམ་པར་གྲོལ་བའི་ཕུང་པོ་དང༌། རྣམ་པར་གྲོལ་བའི་ཡེ་ཤེས་ཀྱིས་གཟིགས་པའི་ཕུང་པོ་དང༌། ཕ་རོལ་དུ་ཕྱིན་པ་དྲུག་དང་ལྡན་པའི་རྩ་བ་ཅི་ཡོད་པ་དང༌། སངས་རྒྱས་ཀྱི་ཡོན་ཏན་ཕུན་སུམ་ཚོགས་པ་དང་ལྡན་པ་དང༌། སྟོབས་བཅུ་དང༌། མི་འཇིགས་པའི་ཕ་རོལ་ཏུ་ཕྱིན་པ་དང་ལྡན་པ་དང༌། མངོན་པར་ཤེས་པ་དྲུག་གི་ཕ་རོལ་ཏུ་ཕྱིན་པ་དང་ལྡན་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པ་དང༌། སྨོན་ལམ་གྱི་ཕ་རོལ་ཏུ་ཕྱིན་པ་དང་ལྡན་པ་དང༌། ཐམས་ཅད་མཁྱེན་པའི་ཡེ་ཤེས་ཕུན་སུམ་ཚོགས་པ་དང་ལྡན་པ་དང༌། ཕན་པར་བཞེད་པ་གང་ཡིན་པ་དང༌། བྱམས་པ་ཆེན་པོ་གང་ཡིན་པ་དང༌། སངས་རྒྱས་ཀྱི་ཡོན་ཏན་གྲངས་མེད་དཔག་ཏུ་མེད་པ་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་གང་ཡིན་པ་དང༌། བླ་ན་མེད་པའི་བྱང་ཆུབ་ཀྱི་བདེ་བ་གང་ཡིན་པ་དང༌། ཆོས་ཐམས་ཅད་ལ་དབང་ཕྱུག་གི་ཕ་རོལ་ཏུ་ཕྱིན་པ་གང་ཡིན་པ་དང༌། ཟིལ་གྱིས་མི་གནོན་པ་དཔག་ཏུ་མེད་པ་དང༌། ཐམས་ཅད་ཟིལ་གྱིས་གནོན་པའི་རྫུ་འཕྲུལ་གྱི་མཆོག་མངོན་པར་འདུ་བྱེད་པ་དང༌། སྟོབས་ཀྱི་ནང་ནས་དེ་བཞིན་གཤེགས་པའི་སྟོབས་ཡང་དག་པ་ཇི་ལྟ་བར་སྒྲིབ་པ་མེད་ཅིང་མ་ཆགས་པ་དང༌། མ་ཐོས་པ་དང༌། མ་མཉམ་པ་དང་མཉམ་པ་དཔག་ཏུ་མེད་པ་ཇི་བཞིན་ཡོད་པ་དང༌། དེ་བཞིན་གཤེགས་པའི་ཡེ་ཤེས་གཟིགས་པ་དང༌། སྟོབས་དང་ཕ་རོལ་ཏུ་ཕྱིན་པ་བཅུ་དང༌། མི་འཇིགས་པ་བཞི་མཆོག་ཏུ་ལེགས་པར་རྫོགས་པར་ཁོང་དུ་ཆུད་པ་གང་པ་ཡིན་པ་དང༌། ཆོས་ཐམས་ཅད་དོན་དམ་པར་མངོན་པར་སྒྲུབས་པས་ཆོས་ཁོང་དུ་ཆུད་པ་གང་ཡིན་པ་དང༌། ཆོས་ཀྱི་འཁོར་ལོ་རབ་ཏུ་བསྐོར་བ་དང༌། ཆོས་ཀྱི་སྒྲོན་མེ་ཐོགས་པ་དང༌། ཆོས་ཀྱི་རྔ་བརྡུང་བ་དང༌། ཆོས་ཀྱི་དུང་འབུད་པ་དང༌། ཆོས་ཀྱི་ཆར་འབེབས་པ་དང༌། ཆོས་ཀྱི་མཆོད་སྦྱིན་སྦྱིན་པ་དང༌། ཆོས་ཀྱི་སྦྱིན་པས་སེམས་ཅན་ཐམས་ཅད་ཚིམ་པར་མཛད་པ་དང༌། སྟོབས་དང༌།

ཆོས་བསྟན་པ་དེ་དག་དང༌། དེ་ལྟར་མདོར་བསྡུ་ན་སངས་རྒྱས་ཀྱི་ཆོས་རྣམས་སམ། སངས་རྒྱས་བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་དེ་དག་གི་དགེ་བའི་རྩ་བ་ཅི་ཡོད་པ་དང༌། ཕ་རོལ་ཏུ་ཕྱིན་པ་དྲུག་དང་ལྡན་པའི་དགེ་བའི་རྩ་བ་ཅི་ཡོད་པ་དང༌། གང་ཟག་རང་སངས་རྒྱས་ཀྱི་ཐེག་པ་ཅན། རང་སངས་རྒྱས་ཀྱི་བྱང་ཆུབ་ལ་ལུང་བསྟན་པ་དེ་དག་དགེ་བའི་རྩ་བ་ཅི་ཡོད་པ་དང༌། ཉན་ཐོས་ཀྱི་ཐེག་པའི་གང་ཟག་རྣམས་ཀྱི་དགེ་བའི་རྩ་བ་ཅི་ཡོད་པ་དང༌། སློབ་པའི་ཟག་པ་དང་བཅས་པའི་དགེ་བའི་རྩ་བ་ཅི་ཡོད་པ་དང༌། མི་སློབ་པའི་ཟག་པ་མེད་པའི་དགེ་བའི་རྩ་བ་ཅི་ཡོད་པ་དང༌། མདོར་བསྡུས་ན་སངས་རྒྱས་ཀྱི་འཁོར་དགེ་སློང་ཕ་མ་གཉིས་དང༌། དགེ་བསྙེན་ཕ་མ་གཉིས་དང༌། འཁོར་བཞི་པོའི་དགེ་བ་དང༌། སོ་སོ་སྐྱེ་བོས་ཆོས་དེ་ལ་དགེ་བའི་རྩ་བ་བསྐྱེད་པ་དང༌། སངས་རྒྱས་དེ་དག་ལྷ་དང༌། ཀླུ་དང༌། གནོད་སྦྱིན་དང༌། ནམ་མཁའ་ལྡིང་དང༌། དྲི་ཟ་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང་མི་མ་ཡིན་པ་གང་དག་དང༌། དུད་འགྲོའི་སྐྱེ་གནས་སུ་སོང་བའི་དགེ་བའི་རྩ་བ་རྣམས་དང༌། སངས་རྒྱས་མྱ་ངན་ལས་མ་འདས་པ་ལ་དགེ་བའི་རྩ་བ་བསྐྱེད་པ་རྣམས་དང༌། མྱ་ངན་ལས་འདས་པ་ལ་དགེ་བའི་རྩ་བ་བསྐྱེད་པ་རྣམས་དང༌། སངས་རྒྱས་ལ་བརྟེན་པ་དང༌། ཆོས་ལ་བརྟེན་པ་དང༌། དགེ་འདུན་ལ་བརྟེན་ནས་དགེ་བའི་རྩ་བ་བསྐྱེད་པ་དང༌། འདས་པའི་སངས་རྒྱས་ལ་སོགས་པ་དེ་རྣམས་དང༌། མ་འོངས་པའི་སངས་རྒྱས་ལ་སོགས་པ་དེ་རྣམས་ཀྱི་དགེ་བ་དང༌། ད་ལྟར་གྱི་སངས་རྒྱས་ལ་སོགས་པ་དེ་རྣམས་མ་ལུས་པའི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང༌། སྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་ལ་སོགས་པ་དགེ་བའི་རྩ་བ་བསྐྱེད་པ་དེ་དག་ཐམས་ཅད་མ་ལུས་པར་གཅིག་ཏུ་བསྡུས་ཏེ་བསྡོམས་ཤིང་གཞལ་ནས།

དེའི་རྗེས་སུ་ཡི་རང་བའི་མཆོག་དམ་པ་དང་ལྡན་པའི་བསོད་ནམས་བྱ་བའི་དངོས་པོ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་ཅན་མ་ལུས་པའི་ཆེད་དུ་བསྔོའོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྡུད་པར་གྱུར་ཅིག ཟེར་བ་དེ་ལ་གཞན་གང་ཟག་བྱང་ཆུབ་སེམས་དཔའ་རྣམས་དང༌། དངོས་པོ་གང་ཡིན་པ་དེ་དག་དང༌། རྣམ་པ་གང་ཡིན་པ་དེ་དག་དང༌། རྣམ་པ་གང་དང༌། དམིགས་པ་གང་གི་རྗེས་སུ་ཡི་རང་ཞིང༌། དང་པོ་སྔོན་ལ་སེམས་བསྐྱེད་པའི་དངོས་པོ་དེ་དག་དང༌། དམིགས་པ་དེ་དག་དང༌། རྣམ་པ་དེ་དག་མཚན་མར་བྱས་པ་བཞིན་ཏུ་ཕྱིས་ནས་མཚན་མར་མི་དམིགས་སམ་བྱས་པས། བྱང་ཆུབ་སེམས་དཔའ་བྱམས་པ་ན་རེ། རབ་འབྱོར་དངོས་པོ་དེ་དག་དང༌། དམིགས་པ་དེ་དག་དང༌། མཚན་མར་བྱེད་པ་དེ་བཞིན་དུ། ཕྱིས་ནས་མི་དམིགས་སོ་གསུངས་སོ། །རབ་འབྱོར་གྱིས་བྱམས་པ་ལ། དངོས་པོ་དེ་ཡང་མེད་པ་ལ། དམིགས་པ་དེ་ཡང་མེད་པ་ལ་དམིགས་པར་བྱེད་ན་འདུ་ཤེས་ཕྱིན་ཅི་ལོག་དང༌། སེམས་ཕྱིན་ཅི་ལོག་པར་འགྱུར་རོ། །དེ་ཅིའི་ཕྱིར་ཞེ་ན། གང་ལ་དམིགས་ཀྱང༌། གང་འདོད་ཀྱང༌། འདོད་ཆགས་དེ་མེད་པའི་དངོས་པོ་ཡིན་ཏེ། འདོད་པ་དེ་མི་རྟག་པ་ལ་རྟག་པ། སྡུག་བསྔལ་བ་ལ་བདེ་བ། བདག་མེད་པ་ལ་བདག མི་སྡུག་པ་ལ་སྡུག་པར་ལྟ་ཞིང་ཀུན་ཏུ་བརྟགས་ནས། འདུ་ཤེས་ཕྱིན་ཅི་ལོག་པ་དང༌། སེམས་དང་ལྟ་བ་ཕྱིན་ཅི་ལོག་པར་འབྱུང་གསུངས་སོ། །མྱ་ངན་ལས་འདས་པ་ལ་ཡང་དམིགས་ན། དེ་ཉིད་དེའི་དམིགས་པ་ཆེན་པོ་ཡིན་ཏེ། སངས་རྒྱས་བཅོམ་ལྡན་འདས་རྣམས་ནི་དམིགས་པའི་འདུ་ཤེས་ཅན་གྱི་ཡོངས་སུ་བསྔོ་བ་དོན་ཆེན་པོ་བྱེད་པའོ་ཞེས་མི་གསུང་ངོ༌། །དེ་ཅིའི་ཕྱིན་ཞེ་ན། བསྔོ་བ་དེ་བཞིན་དུག་དང་བཅས་པ། ཟུག་རྔུ་དང་བཅས་པ་སྟེ། དཔེར་ན་ཁ་ཟས་བཟང་པོ་དུག་ཅན་ཞིག་ཡོད་པ། ཁ་དོག་དང་དྲི་དང་རོ་བཟང་པོ་ཞིག་ཡོད་ན་ཡང༌། དུག་ཡོད་པ་ཡིན་པས་མཁས་པ་རྣམས་ཀྱིས་ཡོངས་སུ་སྤང་པར་བྱ་སྟེ།

ལོངས་སྤྱོད་པ་མ་ཡིན་ནོ། །སྐྱེས་བུ་བྱིས་པའི་རང་བཞིན་ཅན། ཤེས་རབ་འཆལ་བའི་རང་བཞིན་ཅན་དེས་ནི་ཡོངས་སུ་ལོངས་སྤྱོད་པར་སེམས་ཏེ། ཟས་དེ་ཟོས་ནས་རོ་མྱངས་ཏེ་ཞུ་བའི་ཚེ་དེ་ལ་སྡུག་བསྔལ་སྨིན་པར་འགྱུར་ཏེ་དེ་ཤི་བ་བཞིན་དུ། རབ་འབྱོར། འདི་ལ་ཁ་ཅིག་ལོག་པར་རིག་ནས་འདི་ལྟར་སྟོན་ཏེ། རིགས་ཀྱི་བུ་ཚུར་ཤོག འདས་པ་དང༌། མ་བྱོན་པ་དང༌། ད་ལྟར་གྱི་སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཁྲིམས་ཀྱི་ཕུང་པོ་ལ་སོགས་པ་དང༌། སེམས་དང་པོ་བསྐྱེད་པ་ནས་བསྟན་པ་མ་ལུས་ཀྱི་བར་གྱི་དགེ་བ་བསྐྱེད་པ་རྣམས་བླ་ན་མེད་པའི་བྱང་ཆུབ་ཏུ་བསྔོ་ན། དེ་ལྟར་བསྔོ་བ་ཡང་མཚན་མའི་ཚུལ་གྱིས་བསྔོ་བས་སྤངས་པར་འགྱུར་རོ་ཟེར་བས། དཔེར་ན་དེའི་ཟས་དུག་ཅན་བཞིན་ནོ། །དམིགས་པའི་འདུ་ཤེས་ཅན་ལ་ཡང་ཡོངས་སུ་བསྔོ་བ་མེད་དོ། །བསྔོ་བའི་དྲན་པ་དང་བྲལ་བའམ། ཁོང་དུ་མ་ཆུད་ནས་ཡིད་ལ་མི་བྱེད་ན། བླ་ན་མེད་པའི་བྱང་ཆུབ་ཏུ་ཡོངས་སུ་བསྔོས་པ་མ་ཡིན་ནོ། །ལོག་པར་བསྔོས་ན་བླ་ན་མེད་པའི་བྱང་ཆུབ་ཏུ་བསྔོས་པ་མ་ཡིན་ནོ། ལོག་པར་བསྔོས་ན་བླ་ན་མེད་པའི་བྱང་ཆུབ་ཏུ་ཡོངས་སུ་བསྔོས་པ་མ་ཡིན་ནོ་གསུངས། དེ་ནས་རབ་འབྱོར་གྱིས་བཅོམ་ལྡན་འདས་ལ། བཅོམ་ལྡན་འདས་རྗེས་སུ་ཡི་རང་བ་དང་ལྡན་པའི་བསོད་ནམས་བྱ་བའི་དངོས་པོ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བོ་གསུངས་པས་དེ་ཇི་ཙམ་གྱིས་རྗེས་སུ་ཡི་རང་བའི་མཆོག་ཏུ་འགྱུར་ཞུས་པས། བཅོམ་ལྡན་འདས་ཀྱི་ཞལ་ནས། རབ་འབྱོར། བྱང་ཆུབ་སེམས་དཔའི་ཐེག་པ་ཅན། འདས་པ་དང༌། མ་བྱོན་པ་དང༌། ད་ལྟར་གྱི་ཆོས་རྣམས་མི་འཛིན། རློམ་སེམས་སུ་མི་བྱེད། མི་དམིགས། མི་རྟོག རྣམ་པར་མི་རྟོག་པར་ཆོས་ཉིད་ཇི་ལྟ་བ་བཞིན་དུ་རྗེས་སུ་ཡི་རང་བར་བྱེད་དོ། །དེའི་ངང་གཅིག་པོར་བསྔོ་བར་བྱེད་པ་དེ་ཡོད་པའི་དགེ་བའི་རྩ་བ། ཀུན་རྫོབ་བྱང་ཆུབ་སེམས་ཀྱིས་གཅིག་ཏུ་བསྡུས་ནས།

དོན་དམ་པ་བྱང་ཆུབ་ཀྱི་སེམས་མི་དམིགས་པར་བསྔོའོ། །ཐམས་ཅད་མཁྱེན་པར་ཡོངས་སུ་བསྔོས་པ་རྣམས་ལ་ནི་བྱེ་བྲག་མེད་ཅིང་ཐ་དད་དུ་བྱ་བ་མི་དམིགས་སོ་གསུངས། དེ་ལྟར་དུ་བསྔོ་བའི་བྱང་ཆུབ་སེམས་དཔའ་རྣམས་འདུ་ཤེས་ཕྱིན་ཅི་ལོག་ཏུ་མི་འགྱུར། སེམས་ཕྱིན་ཅི་ལོག་ཏུ་མི་འགྱུར། ལྟ་བ་ཕྱིན་ཅི་ལོག་ཏུ་མི་འགྱུར་རོ། །འདི་ནི་བྱང་ཆུབ་སེམས་དཔའི་བསྔོ་བ་བླ་ན་མེད་པའོ། །ཤེས་རབ་ཀྱི་ཕ་རོལ་ཏུ་ཕྱིན་པ་ལ་མ་བརྟེན་པར་ཡོངས་སུ་བསྔོ་བ་ལ་འཇུག་མི་ནུས་སོ། །ཞེས་གསུངས་སོ། །དེ་ནས་བཅོམ་ལྡན་འདས་ཀྱིས་རབ་འབྱོར་ལ། རབ་འབྱོར། ཁྱོད་སྟོན་པའི་བྱ་བ་བྱས་པ་ལེགས་སོ་ལེགས་སོ། །ཁྱོད་བྱང་ཆུབ་སེམས་དཔའ་རྣམས་ལ་ཆོས་སྟོན་པའི་ཕྱིར། ཡོངས་སུ་བསྔོ་བ་འདི་ནི་ཆོས་ཀྱི་དབྱིངས་ཀྱི་བསྔོ་བ་སྟེ། སངས་རྒྱས་བཅོམ་ལྡན་འདས་རྣམས་ལ་ཆོས་ཉིད་གང་ཡོད་པ་དེ་བཞིན་དུ་བདག་གིས་ཀྱང་ཡོངས་སུ་བསྔོའོ་སྙམ་པའི་བསོད་ནམས་ཀྱི་ཕུང་པོའི་ཚད་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དག་ན་སེམས་ཅན་ཇི་སྙེད་ཅིག་ཡོད་པ་ཐམས་ཅད་རིགས་ཀྱི་བུའམ་རིགས་ཀྱི་བུ་མོ་གཅིག་གིས། དགེ་བ་བཅུ་ལམ་ལ་དམིགས་པས་བསོད་ནམས་ཀྱི་ལམ་ལ་བཀོད་པ་དེ་བསོད་ནམས་ཆེའམ། དེ་ཆེ་མོད། དེ་བས་མི་དམིགས་པའི་བསྔོ་བ་འདིའི་བསོད་ནམས་ཀྱི་བརྒྱའི་ཆར་ཡང་ཉེ་བར་མི་འགྲོ་བ་ལ་སོགས་ཀུན་ལ་འགྲེའོ། །རབ་འབྱོར། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ལ་འགྲེའོ། །དགེ་བ་བཅུ་ལ་བཀོད་པའི་བསོད་ནམས་ལྟ་ཞོག་ཅིག བསམ་གཏན་བཞི་ལ་བཀོད་པ་དེ་བསོད་ནམས་ཆེའམ། དེས་མི་དམིགས་པའི་བསྔོ་བའི་བརྒྱའི་ཆར་ཡང་འགྲོའོ། །གཟུགས་མེད་པ་བཞི་ལ་དེ་བས་བསྔོ་བ་ཆེ། མངོན་པར་ཤེས་པ་ལ་བཀོད་ན་དེ་བས་བསྔོ་བ་ཆེ། རང་སངས་རྒྱས་ལ་བཀོད་ན་དེ་བས་བསྔོ་བ་ཆེ། རྒྱུན་དུ་ཞུགས་པ་ལ་བཀོད་ན་དེ་བས་བསྔོ་བ་ཆེ།

ཕྱིར་འོངས་པ་ལ་བཀོད་ནས་དེ་བས་སྔོ་བ་ཆེ། ཕྱིར་མི་འོང་བ་ལ་བཀོད་ན་དེ་བས་བསྔོ་བ་ཆེ། དགྲ་བཅོམ་པ་ལ་བཀོད་ན་དེ་བས་བསྔོ་བ་ཆེ། རང་སངས་རྒྱས་ལ་བཀོད་ན་དེ་བས་བསྔོ་བ་ཆེ། རབ་འབྱོར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ན་སེམས་ཅན་ཇི་སྙེད་ཅིག་ཡོད་པ་ཐམས་ཅད་བླ་ན་མེད་པའི་བྱང་ཆུབ་ཏུ་ཞུགས་ནས། ཞུགས་པ་དེ་རྣམས་ཀྱིས་ཀྱང༌། སེམས་ཅན་ཇི་སྙེད་ཡོད་པ་རྣམས་ལ་བྱང་ཆུབ་སེམས་དཔའ་རེ་རེས་སེམས་ཅན་ཐམས་ཅད་ལ་གོས་དང༌། བསོད་སྙོམས་དང༌། མལ་ཆ་དང༌། ན་བའི་གསོ་སྨན་དང༌། ཡོ་བྱད་དང༌། བདེ་བར་སྦྱོར་བ་ཐམས་ཅད་དག་གིས་བསྐལ་པ་གངྒཱའི་ཀླུང་གི་བྱེ་མ་སྙེད་དག་ཏུ་དམིགས་པས་བྱིན་ནས་བསོད་ནམས་མང་དུ་བསྐྱེད་དམ། རབ་འབྱོར་གྱིས་གསོལ་པ། བཅོམ་ལྡན་འདས་མང་ངོ༌། །བདེ་བར་གཤེགས་པ་མང་ངོ༌། །ཚད་མ་མཆིས་སོ། །གྲངས་བཟུང་བར་བླ་མ་ཡིན་ནོ། །གཟུགས་ཅན་ཞིག་ལགས་ན་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དུ་ཡང་མི་ཤོང་ངོ་ཞུས་པས། རབ་འབྱོར་དེ་དེ་བཞིན་ནོ། །དེ་དེ་བཞིན་ཏེ། བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་བཟུང་བའི་ཆོས་ཀྱི་དབྱིངས་ཀྱི་བསྔོ་བ་འདིས་ཡོངས་སུ་བསྔོ་བར་བྱེད་ན། སྔ་མ་དེས་བསོད་ནམས་ཀྱི་བརྒྱའི་ཆར་ཡང་ཉེ་བར་མི་འགྲོ། སྟོང་གི་ཆར་ཡང༌། བརྒྱ་སྟོང་གི་ཆར་ཡང༌། བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོ། གྲངས་སུ་ཡང་བགྲང་བར་ཡང༌། དཔེར་ཡང་མི་བཟོད་དོ། །དེ་ཅིའི་ཕྱིར་ཞེ་ན། སྔ་མ་དེས་ནི་དམིགས་པའི་འདུ་ཤེས་ཀྱིས་བྱིན་པའོ། །ཕྱི་མ་ནི་དམིགས་པ་མེད་པས་སོ་གསུངས། དེ་ནས་རྒྱལ་ཆེན་རིགས་བཞིའི་ལྷ་ནས། འོན་མིན་གྱི་ལྷ་མན་ཆད་ཀྱི་ལྷ་རྣམས་ཀྱིས་ལྷའི་མེ་ཏོག་དང་གདུགས་སོགས་ཀྱིས་བཅོམ་ལྡན་འདས་ལ་མཆོད་ནས། བཀུར་སྟི་ལ་སོགས་པ་བྱས་ཏེ། ཀྱེ་མ། བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་ཆོས་ཀྱི་ཡོངས་སུ་བསྔོ་བ་འདི་ནི་བསྔོ་བ་ཆེན་པོ་ལགས་ཏེ།

དམིགས་པ་ཅན་གྱི་བྱང་ཆུབ་སེམས་དཔའི་བསྔོ་བ་དེ་དག་གིས་སྦྱིན་པ་ལ་སོགས་པའི་བསྔོ་བ་དེ་དག་ཟིལ་གྱིས་མནན་པ་ལགས་སོ། །ཤེས་རབ་ཀྱི་ཕ་རོལ་ཏུ་ཕྱིན་པ་དང་ཐབས་མཁས་པས་ཡོངས་སུ་བཟུང་བའི་སླད་དུ། འདི་ནི་བསྔོ་བ་ཆེན་པོ་ལགས་སོ་ཟེར་རོ། །དེ་ནས་བཅོམ་ལྡན་འདས་ཀྱིས་ལྷ་རྣམས་ལ་ལྷའི་བུ་དག སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གང་གངྒཱའི་ཀླུང་གི་བྱེ་མ་སྙེད་ན་སེམས་ཅན་ཇི་སྙེད་ཅིག་ཡོད་པ་ཐམས་ཅད་བྱང་ཆུབ་ཏུ་སེམས་བསྐྱེད་ནས་བྱང་ཆུབ་སེམས་དཔའ་རེ་རེ་ལ་གོས་དང་ཟས་དང་མལ་ཆ་དང༌། ན་བའི་གསོས་སྨན་དང་ཡོ་བྱད་བདེ་བ་གང་དགོས་པ་ཐམས་ཅད་ཀྱིས་བསྐལ་པ་གངྒཱའི་ཀླུང་གི་བྱེ་མ་སྙེད་དུ་སྦྱིན་པ་བྱིན་ན་བསོད་ནམས་གྲངས་མེད་བསྐྱེད་དམ། དེ་བས་ཀྱང་དམིགས་པ་མེད་པའི་བསྔོ་བའི་བརྒྱའི་ཆར་ཡང་ལ་སོགས་འགྲེའོ། །དེའི་སྟེང་དུ་བྱང་ཆུབ་སེམས་དཔའ་དེ་དག་ཐམས་ཅད་ཀྱིས་ཚུལ་ཁྲིམས་ལུས་དང་ངག་དང་ཡིད་ཀྱིས་ལེགས་པར་སྤྱད་པ་དེ་དག་བསྐལ་པ་གངྒཱའི་ཀླུང་གི་བྱེ་མ་སྙེད་དུ་དམིགས་པའི་འདུ་ཤེས་ཀྱི་ཚུལ་ཁྲིམས་བསྲུང་བ་བསོད་ནམས་ཆེ་སྟེ། དེ་བས་ཀྱང་བསྔོ་བ་ཆེའོ། །ཚུལ་ཁྲིམས་ཀྱི་བསོད་ནམས་ལྟ་ཞོག་གིས། རབ་འབྱོར་དེའི་སྟེང་དུ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ན་སེམས་ཅན་ཇི་སྙེད་ཅིག་ཡོད་པ་དེ་དག་ཐམས་ཅད་ཀྱིས་བྱང་ཆུབ་སེམས་དཔའ་རེ་རེ་ལ་བཅོས་ཤིང་བརྡེག་ཀྱང་དམིགས་པས་བཟོད་པ་བསྒོམ་པ་དེ། བྱང་ཆུབ་སེམས་དཔའི་རེ་རེས་ཀྱང་བསྐལ་པ་གངྒཱའི་ཀླུང་གི་བྱེ་མ་སྙེད་པར་བསྒོམས་པ་དེ་བས་ཀྱང་བསྔོ་བ་ཆེའོ། །བཟོད་པ་སྒོམ་པ་ལྟ་ཞོག་གིས། བསྐལ་པ་གངྒཱའི་ཀླུང་གི་བྱེ་མ་སྙེད་དུ་སེམས་ཅན་དེ་དག་ཡིད་མ་བསད་པར་གཉིད་དང་རྨུག་པས་ཟིལ་གྱིས་མ་ནོན་པར་དམིགས་པའི་འདུ་ཤེས་ཀྱིས་བརྩོན་འགྲུས་བརྩམས་ན་དེ་བསོད་ནམས་ཆེ་སྟེ། དེ་བས་ཀྱང་དམིགས་པ་མེད་པའི་བསྔོ་བའི་བརྒྱའི་ཆར་ལ་སོགས་མི་འགྲོའོ། །བརྩོན་འགྲུས་ཡང་དག་པར་བླངས་ཏེ་གནས་པ་ལྟ་ཞོག་གིས།

སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཀྱི་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་ཞུགས་ནས། དམིགས་པའི་འདུ་ཤེས་ཀྱིས་བསམ་གཏན་བཞི་པ་ལ་མཉམ་པར་བཞག་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོས་ཐབས་མཁས་པ་དང་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་ཟིན་པས། བདག་དང་འཁོར་བའི་སེམས་ཅན་རྣམས་དང༌། སངས་རྒྱས་དང་བྱང་ཆུབ་སེམས་དཔའ་དང༌། རང་སངས་རྒྱས་དང་ཉན་ཐོས་ལ་སོགས་པའི་སངས་རྒྱས་ཀྱི་བྱིན་གྱིས་རླབས་ལས་གྲུབ་ཚད་ཀྱིས་འདས་མ་འོངས་ད་ལྟར་བཞུགས་ཚད་ཀྱི་དགེ་བ་དང༌། དང་པོ་ནས་འཁོར་འདས་ཐམས་ཅད་སྟོང་པ་ཉིད་གཅིག་ཏུ་མ་རྟོགས་པར་གནས་པ་ལ་རྗེས་སུ་ཡི་རང་བར་བྱས་ནས། དམིགས་པ་མེད་པས་སེམས་ཅད་ཐམས་ཅད་བློ་འདས་གཅིག་ཏུ་འཇོག་ཅིང་བསྔོ་ན། རབ་འབྱོར་རྗེས་སུ་ཡི་རང་བ་དང་ལྡན་པའི་བསོད་ནམས་འདི་ལ། བྱང་ཆུབ་སེམས་དཔའི་དམིགས་པ་ཅན་གྱི་བསམ་གཏན་ལས་བྱུང་བའི་བསོད་ནམས་མངོན་པར་འདུ་བྱེད་པ་སྔ་མའི་དམིགས་པའི་བསྔོ་བ་དེས་བརྒྱའི་ཆར་ཡང༌། སྟོང་གི་ཆར་ཡང༌། བྱེ་བའི་ཆར་ཡང༌། བྱེ་བ་བརྒྱའི་ཆར་ཡང༌། བྱེ་བ་སྟོང་གི་ཆར་ཡང༌། བྱེ་བ་བརྒྱ་སྟོང་གི་ཆར་ཡང༌། བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོ། གྲངས་སུ་ཡང་མི་ནུས། བགྲང་བར་ཡང་མི་ནུས། དཔེར་ཡང་མི་འགྲོ། རྒྱུར་ཡང་མི་བཟོད་གསུང༌། འདི་ཐེག་པ་ལ་གསར་དུ་ཞུགས་པའི་མདུན་དུ་བཤད་པར་མི་བྱ། བསྟན་པར་མི་བྱའོ། །སངས་རྒྱས་གཟུགས་ཀྱི་སྐུ་ལ་དགའ་བ་ཙམ་དང༌། དད་པ་ཙམ་དང༌། མོས་པ་ཙམ་ཡོད་པ་དེ་མེད་པར་འགྱུར་རོ། །རབ་འབྱོར། བྱང་ཆུབ་སེམས་དཔའ་ཕྱིར་མི་ལྡོག་པའི་མདུན་དུ་འདི་བསྟན་པར་བྱའོ་གསུང༌། དེ་ལྟར་བསྔོ་བ་དེ་ལ་མངོན་པར་མི་ཆགས་སོ། །སེམས་ཀྱང་སེམས་སུ་མི་ཤེས། ཆོས་ཀྱང་ཆོས་སུ་མི་ཤེས། བླ་ན་མེད་པའི་བྱང་ཆུབ་ཏུ་བསྔོས་པ་ཡིན་ནོ་གསུངས་པས། དེ་ལྟར་དང་པོ་ཀུན་རྫོབ་བྱང་ཆུབ་ཀྱི་སེམས་ཀྱིས།

བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང༌། སེམས་ཅན་ཐམས་ཅད་ལ་སངས་རྒྱས་ཀྱི་ཐུགས་དེ་བཞིན་ཉིད་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་བྱང་ཆུབ་མཆོག་ཏུ་འཚང་རྒྱ་བར་གྱུར་ཅིག་སྙམ་པ་དེར་སེམས་བསྐྱེད་པར་བྱེད་པ་ཡིན། དེ་ནས་དོན་དམ་པ་བྱང་ཆུབ་ཀྱི་སེམས་བསྔོ་བ་ལ་ཡང་མ་ཆགས་པར་སྟོང་ཉིད་ཀྱི་ངང་དུ་བཞག་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག ཅེས་ལན་གསུམ་དུ་བྱའོ། བསྔོ་བ་འདི་བརྒྱད་སྟོང་པར་སངས་རྒྱས་བཅོམ་ལྡན་འདས་ཀྱིས་མཛད་པའི་ཡོངས་སུ་བསྔོ་བའི་ལེའུ་དང༌། སངས་རྒྱས་ལ་བྱང་ཆུབ་སེམས་དཔའ་རྡོ་རྗེ་རྒྱལ་མཚན་གྱིས་ཞུས་པ་ཕལ་ཆེན་ནས་གསུངས་པའོ། །དེ་ལྟར་ཕྱག་རྒྱ་ཆེན་པོ་སྐྱེ་བར་བྱེད་པ་ལྔ་ལྡན་དགོས་པ་ཡིན། བྱང་ཆུབ་ཀྱི་སེམས་དང་གཅིག ཡི་དམ་གྱི་ལྷ་བསྒོམ་པ་དང་གཉིས། བླ་མ་སྙིང་གི་དཀྱིལ་དུ་བསྒོམ་པ་དང་གསུམ། ཕྱག་རྒྱ་ཆེན་པོ་སྐྱེ་བའི་ཐབས་སམ་སྔོན་འགྲོ་ཡིན། ཡིད་ལ་གང་ཡང་མི་བྱེད་པ་དེ་དངོས་གཞི་ཡིན། བདག་དང་འཁོར་འདས་ཐམས་ཅད་ཀྱིས་དགེ་བ་བྱས་ཚད་ཡིད་ལ་མི་བྱེད་པར་འཇུག་པར་བྱེད་པའི་ཕྱིར་ན་མཇུག་བསྔོ་བ་ཡིན་ནོ། །དང་པོ་ལྔ་ལྡན་ལན་གསུམ་དུ་འདེབས་པ་དེ་བླ་མ་ལ་བྱིན་རླབས་ཡོད་ན་སློབ་མའི་མོས་གུས་ལ་རག་ལས་པ་ཡིན། མོས་གུས་གྲོགས་པོ་ལ་རག་ལས་པ་ཡིན་པས། གྲོགས་མོས་གུས་ཆེ་བ་དང་འགྲོགས་དགོས་པ་ཡིན། མོས་གུས་མེད་པ་དང་འགྲོགས་ན་རང་གི་མོས་གུས་ཡང་འཆོར་བ་ཡིན།

དཔེར་ན་ཆོས་རྗེ་རིན་པོ་ཆེ་ནས། དཔལ་ཕག་མོ་གྲུ་པ་ལ་སངས་རྒྱས་ཀྱི་འདུ་ཤེས་ཡོད་པ་ལ་བྲང་ཆུང་རྡོ་རྗེ་གོང་ཁར་བྱོན་པས། འབྲོ་ལྡོག་སྨ་ར་ན་རེ། བླ་མ་རིན་པོ་ཆེ་འདི་ཅི་འདྲའི་མི་ཆོས་མཁས་པ་ཞིག་འདུག ཕར་འགྲོ་བ་ལ་སྐྱེལ་མ། ཚུར་ཡོང་བ་ལ་བསུ་བ། དགེ་སློང་བཞི་ལ་ཕྱག་ལེན། དགེ་ཚུལ་བཞི་ལ་ལྡང་བར་བྱེད་པ་སོགས་ཇི་འདྲ་བའི་མི་ཆོས་མཁས་པ་ཞིག་འདུག་ཟེར། ཆོས་རྗེ་སྙམ་ན་ཡང་བླ་མ་རིན་པོ་ཆེ་ནས་འདི་ཡང་མི་ཆོས་བྱེད་པ་ཞིག་འདུག་སྙམ་ནས་མོས་པ་ལོག་པས། མཚན་ཉིད་ཀྱི་གྲ་པར་ཤེས་རབ་ཆེ་བྱ་བ་ཞིག་དགོས་པ་ཡིན། ཕྱག་རྒྱ་བའི་གྲ་པར་མོས་གུས་ཆེ་བ་ཞིག་དགོས་པ་ཡིན་སྙམ་ནས། བླ་མ་དགེ་འདུན་མཐོང་ཚད་ཕྱག་དྲུག་དྲུག་འཚལ་བས་དེའི་སྔ་གོང་དུ་ཕྱག་འཚལ་བ་སྐེད་པ་གཉེན་པར་ཡོད་པ་ལ། མོས་པ་ལོག་ནས་སྐེད་པ་གྱོང་བ་རྒྱུག་པ་བཅུག་པ་འདྲ་བ་བྱུང༌། དེ་ལྟར་བྱུང་ཡང་ཕྱག་བཙལ་བས། དགེ་འདུན་ཀུན་གྱིས་ཇི་འདྲའི་གསར་པ་མོས་གུས་ཆེ་བ་ཞིག་འདུག་ཟེར་བས། ང་དག་མོས་གུས་ལོག་པ་ཞིག་ཡིན་ཏེ་སྙམ་པ་བྱུང་གསུང༌། གྲོགས་མོས་གུས་ཡོད་པ་དང་འགྲོགས་ན་རང་ལ་ཡང་མོས་གུས་སྐྱེ། དེ་ལ་རྟོགས་པ་སྐྱེ་སྟེ། དཔེར་ན།་་་ཆོས་རྗེ་མོས་གུས་ལོག་ནས་བཞུགས་པས།་་་་ཆོས་རྗེའི་སྤྱིལ་པོའི་འོག་ན་ཡར་ལ་སིང་སྒོམ་བྱ་བའི་སྒོ་སྲུང་པ་མི་མང་པོས་དམའ་འབེབས་བྱེད་པ་དེ་བྱུང་བས། འདི་ལ་ད་རེས་ངོ་ཞིག་བསྲུང་དགོས་སྙམ་ནས། སྒོ་བ་ངའི་སྤྱིལ་པོར་ཇ་སུན་ཞིག་ལ་གཤེགས་བྱས་པས་ཁོང་ན་རེ་གསར་པ་འདྲ། ཇ་རང་ཡང་ཅི་འདྲ་ཡོད་དམ་ཟེར་ནས་ཁྲོས་སེ་བྱུང༌། ཆོས་རྗེ་ཚར་ཐུལ་ཞིག་དང༌། གཡང་ཤུན་ཞིག་དང་གཉིས་ཁོ་ལ་བཏིང༌། ཁོང་ཇ་གར་མོ་བྱུང་ནས་སྔར་སླ་མོ་འཐུངས་པ་དེ་སྐྱུགས་ནས། དེ་ནས་གར་བ་དེ་འཐུངས་པ་ཞིག་ཡོད་པས། ཆོས་རྗེས་ཀྱང་ཇ་བག་ཡོད་པ་དེ་གར་བ་ཞིག་བྱས་ནས་དྲངས་པས། ཁོས་ཡང་སྔར་སླ་མོ་འཐུངས་པ་རྣམས་སྐྱུགས་ནས་ཆོས་རྗེའི་ཇ་དེ་གསོལ་ལོ།

ཆོས་རྗེས་ཁོ་ལ་ངོ་བསྲུངས་ཏེ། ཁྱེད་བླ་མ་རས་པའི་སློབ་མར་ཡང་འདུག ཆོས་རྗེ་སྒམ་པོ་པ་ལ་ཡང་སླེབ་ནས་འདུག བླ་མ་རིན་པོ་ཆེའི་ཡང་ཉེ་གནས་སུ་འདུག་པས། ག་ལེ་ན་ཕར་ལ་ཆོས་འདྲ་བ་ཡང་ཞུ་དགོས་བྱས་པས། གསར་པ་བློ་རྣོན་པོ་བྱུང་ན། ཆོས་མང་པོ་ཡོད་ཟེར་རོ། ཁོས་ཆོས་ཅིག་མི་ཤེས། ངོ་བསྲུང་བྱས་པ་ཡིན་གསུང༌། དེ་ནས་ཆོས་རྗེ་སྒམ་པོ་པས་ཆོས་གོས་ཉི་ཟེར་ལ་ཁེལ་ཟེར་བ་དེ་བདེན་མི་བདེན་གསུངས་པས། ཁོ་ན་རེ། དེ་བདེན་པ་ཡིན། དེ་བས་ཀྱང་བླ་མ་རིན་པོ་ཆེ་འདི་པས་ཁེལ་བ་དེ་ངས་ཀྱང་མཐོང་བ་ཡིན་ཟེར་རོ། །ཁོ་རྫུན་ཆེ་བར་གྲགས་ཀྱང༌། དེ་ལ་བརྟེན་ནས་མོས་གུས་ལ་སོར་ཆུད་རྒྱུ་ཞིག་བྱུང༌། དེ་ནས་ཟངས་གཞོང་ཞིག་ཡོད་དེ་རིན་པོ་ཆེ་པ་ལ་འབུལ་དགོས་སྙམ་ཡང་ང་རང་ལ་དགོས་སྙམ། ཡང་ཕུལ་བ་འཐད་སྙམ་ནས་སེ་བའི་མེ་ཏོག་གིས་བཀང་ནས་ཕུལ་ཏེ་ཁར་སང་ང་ལ་མོས་གུས་ལ་ལྟེམ་རྐྱང་ཞིག་བྱུང་པ། སིང་སྒོམ་གྱི་གསུང་ཅིག་ལ་བརྟེན་ནས་སོར་ཆུད་རྒྱུ་ཞིག་བྱུང་བས་ད་མི་ལྡོག་པར་བྱིན་གྱིས་བརླབ་ཏུ་གསོལ་བྱས་པས། སིང་སྒོམ་གྱི་ཁ་ལ་གཏད་ཅི་ཡོད། མེ་ཏོག་རྟ་རྒྱབ་ཁ་ན་གཏོར་ལ་ཟངས་གཞོང་སྒོམ་པ་རང་ལ་གཏོར་གཞོང་དགོས་པས་བཟུང་གསུང༌། མངོན་མཁྱེན་འདུག་སྙམ་ནས་སངས་རྒྱས་ཀྱི་འདུ་ཤེས་སྐྱེས་སོ། །དེས་ན་གྲོགས་མོས་གུས་ཅན་དང་འགྲོགས་དགོས་པ་ཡིན། ཕྱག་རྒྱ་ཆེན་པོའི་ཁྲིད་གཉིས་བཏབ། ཉམས་གསུམ་པ་འདེབས་པའི་དུས་སུ། སྒྲིམས་པ་ཡང་ཞི་གནས་ཡིན། གློད་པ་ཡང་ཞི་གནས་ཡིན། དང་པོ་ཆོས་རྗེས། དཔལ་ཕག་མོ་གྲུ་པའི་སྤྱན་སྔར་བྱོན་པའི་དུས་སུ་ཁྱོད་ཀྱིས་ཅི་སྒོམ་གསུང༌། ཕྱག་རྒྱ་ཆེན་པོ་སྒོམ་ཞུས་པས། གང་གི་ལུགས་ཡིན་གསུང༌། བྲམ་ཟེ་ས་ར་ཧའི་ལུགས་ཡིན་ཞུས་པས། ཇི་ལྟར་སྒོམ་གསུང༌། རྗེ་རིན་པོ་ཆེའི་ཕྱག་རྒྱ་ཆེན་པོ་དང་འདྲ་བས་ཆེ། གློད་ནས་འཇོག་པ་ཡིན་ཞུས་པས། ངའི་ཕྱག་རྒྱ་ཆེན་པོ་ནི་གློད་པ་མིན་གསུང་ནས་བཀའ་བཀྱོན་བྱོན་ནོ། །ཕྱིས་བློ་གྲོས་འཇུག་པ་ནས།

འཛིན་པར་རབ་ཡངས་གློད་པའི་ཐབས་བཅས་ནས། །བདེ་ཆེན་རྒྱལ་བའི་ཐང་ལ་ཕྱིན་པར་ཐེ་ཚོམ་མེད། །ཅེས་གསུངས་འདུག་པས། རིན་པོ་ཆེ་པ་ཡང་གློད་པར་འདུག་པ་ལ། ང་སློབ་མར་ཨེ་ཆོད་ལྟ་བར་འདུག་སྙམ་པ་བྱུང་གསུང༌། ཕྱིས་གོ་བ་གློད་པ་ཐབས་སུ་འདུག ཕྱག་རྒྱ་ཆེན་པོ་དེ་ལས་འདས་པར་འདུག ཉམས་ལྟ་བཞི་པ་ལ་ལྔ་ལྡན་རྟོགས་པའི་ཕྲེང་བ་འདི་མི་སྒོམ་པར་ཞུ། བླ་མ་རིན་པོ་ཆེ་སྐུ་དྲིན་ཆེ་བས་ཡུག་པ་རེ་སྒོམ་པར་ཞུ་ཞུས་པས། རིན་པོ་ཆེའི་ཞལ་ནས་བྱང་ཆུབ་ཀྱི་སེམས། ཡི་དམ་གྱི་ལྷ། བླ་མ་དམ་པ། ཕྱག་རྒྱ་ཆེན་པོ། དགེ་བའི་རྩ་བ་བསྔོ་བར་བྱེད་པ་དང་ལྔ་པོ་འདི་ད་ནས་བཟུང་ནས་སངས་མ་རྒྱས་ཚེ་གཏན་ནས་མ་བྲལ་ཞིག་གསུང་ནས་བཀའ་རྒྱ་བྱོན་པ་ཡིན། ཆོས་རྗེའི་ཞལ་ནས། ལྔ་ལྡན་མ་བསྒོམ་ན་ཁམས་ལ་དེ་བཏང་ནས་འདུག་ངས་ལྔ་ལྡན་འདི་ལས་ཟབ་ཆོས་ཐམས་ཅད་རྙེད་གསུང༌། དེ་ནས་ཉམས་ལྟ་ལྔ་པ་དང༌། དྲུག་པ་དང༌། བདུན་པ་བཏང་ནས། བོགས་འདོན་གྱི་སྐབས་སུ་རྗེ་བཙུན་མི་ལ་ཡན་ཆད་དུ། ཕྱག་རྒྱ་ངོ་སྤྲོད་པ་གཉིས་ཡོད་ལས། རྗེ་སྒམ་པོ་པ་ནས་ཕྱག་རྒྱས་ངོ་སྤྲོད་པ་མི་མཛད་པར། ལས་ཀྱི་ངོ་སྤྲོད་པ་འདི་མཛད་པ་ཡིན། དང་པོ་རྗེ་ཏིལླི་པས་ཀྱང་སྨད་ཚོང་མའི་གཡོག་པོ་ལོ་བཅུ་གཉིས་བྱས་ནས་རྟོགས་པ་བསྐྱངས། དཔལ་ནཱ་རོ་པས་ཀྱང་ལོ་བཅུ་གཉིས་སུ་དཀའ་ཆེན་བཅུ་གཉིས་སྦྱངས་པས་རྟོགས་པ་སྐྱེས་པ་ཡིན། རྗེས་མར་པས་ཀྱང་རྒྱ་གར་དུ་ལན་བཞི་བྱོན་ནས་དཀའ་བ་སྤྱད་པས་རྟོགས་པ་སྐྱེས་པ་ཡིན། རྗེ་བཙུན་མི་ལས་རྗེས་མར་པའི་སྐུ་མཁར་དགུ་ཐོག་གིས་རྟོགས་པ་སྐྱེས་པ་ཡིན། ཆོས་རྗེ་སྒམ་པོ་པ་ནས་ལས་བྱེད་པ་འདི་ངོ་སྤྲད་པ་ཡིན། དཔལ་ཕག་མོ་གྲུ་པའི་ཞལ་ནས། ཕྱག་རྒྱ་ཆེན་པོ་སྐྱང་ཆུང་ལ་ཁར་ལ་གསོ་བའི་དུས་སུ་ཡོང་བ་དེ་ཡིན་གསུང༌། ཆོས་རྗེ་ཕག་མོ་གྲུར་བྲག་རྐོས་དུས་རྟོགས་ལྡན་དང་གྲུབ་ཐོབ་མང་པོ་བྱོན་པ་ཡིན། བླ་མ་རིན་པོ་ཆེའི་ཞལ་ནས། ལུས་ངལ་བའི་དུས་སུ་སེམས་ཀྱི་རྒྱུ་འགྲུལ་ཆད་པས།

དེའི་དུས་སུ་རྟོགས་པ་སྐྱེ་བ་ཡིན་གསུངས་པས། བླ་མའི་ཞབས་ཏོག་དམིགས་སུ་གང་འགྲོ་བའི་ས་རྡོ་ཟླ་བ་ཕྱེད་སྐྱོལ་གསུངས། བོགས་ཐོན་ནས་ངོ་སྤྲོད་པའི་དུས་སུ། སེམས་ཀྱི་གསང༌། ཏིལླི་པའི་ཆོས་དྲུག་གིས་ངོ་སྤྲོད་པ་ཡིན་གསུང༌། ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལ། ཕྱག་རྒྱ་ཆེན་པོའི་ཁྲིད་ཀྱི་ལེའུ་སྟེ་བདུན་པའོ།། །།མི་རྟོག་པའི་རྟོགས་པ་དེ་ངོ་སྤྲད་ན། དེ་ངོ་འཕྲོད་ཀྱང༌། བྱང་ཆུབ་ཀྱི་སེམས་གཉིས་དང་མ་འབྲེལ་ན་རང་གཤེད་རང་ལ་འཁོར་ནས། དམན་པར་འགྲོ་བས། དངུལ་གྱི་སྣོད་དང་འདྲ་བ་ཀུན་རྫོབ་བྱང་ཆུབ་ཀྱི་སེམས་དགོས། དེ་སྙིང་རྗེ་ལ་བརྟེན་ནས་སྐྱེ། དེ་བྱམས་པ་ལ་བརྟེན་ནས་སྐྱེ། དེ་ཁྲེལ་གདོང་ལ་བརྟེན་ནས་སྐྱེ། དང་པོ་ཁྲེལ་གདོང་ལ་བརྟེན་པ་ནི། ཕ་མས་ཕན་བཏགས་པ་བསམ། དེས་བྱམས་པ་སྐྱེ་བས་བྱམས་པ་ཞག་ལྔ་བསྒོམ། དེ་ནས་སེམས་ཅན་རྣམས་ལ་སྙིང་རྗེ་ཞག་དྲུག་བསྒོམ། དེ་ནས་བྱང་ཆུབ་ཀྱི་སེམས་ཞག་བཞི་བསྒོམ། དེ་ལྟར་ཞག་བཅོ་ལྔའི་བར་དུ་བརྩོན་འགྲུས་ཆེན་པོས་བསྒོམ་པར་བྱའོ། །དེ་གསུམ་སྒོམ་པའི་རྒྱུ་མཚན་ནི། དང་པོ་རྟོགས་པ་སྐྱེ་བའི་ཐབས་སུ་འགྲོ་ལ། སངས་རྒྱས་ནས་ཕྲིན་ལས་སུ་གྲུབ་པས་སེམས་གསུམ་ངོ་ཤེས་པར་བྱ་དགོས། དང་པོ་བསམ་པ་ནི་མར་སེམས་ཅན་གྱི་ཁམས་རྒྱུད་ལ་འཚོལ་དགོས་པ་ཡིན། ཡར་སངས་རྒྱས་ལ་བཙལ་བས་མི་རྙེད། མས་བུ་བྱམས་པའམ། བུས་མ་ལ་བྱམས་པ་ཡིན་པས། དེ་ཀ་ལ་སེམས་མ་ཡེངས་པར་བསྒོམ་པས། བྱམས་པ་ལ་བསྙེན་པ་ཐེམས་པའི་དུས་སུ་ལས་སྦྱོར་གང་ལ་སྒྱུར་ཀྱང་འགྲུབ་པ་ཡིན། དཔེར་ན་བཅོམ་ལྡན་འདས་འདི་དང་པོ་དགེ་སློང་ཡེ་ཤེས་རྒྱལ་པོར་གྱུར་པའི་དུས་སུ། རྒྱལ་པོ་ཞིག་གི་བླ་མཆོད་བྱས་ནས་མི་དམིགས་པ་བསྒོམས་པས། བླ་མཆོད་ཟླ་བོ་རྣམས་ཁྲོས་པས། མཚོན་ཆའི་ཆར་ཕབ་པ་ལ་དགེ་སློང་ཡེ་ཤེས་རྒྱལ་པོས་བྱམས་པའི་ཏིང་ངེ་འཛིན་ལ་བཞག་པས་མེ་ཏོག་གི་ཆར་དུ་བབ་པ་ཡིན། བཅོམ་ལྡན་འདས་བདུད་ཀྱིས་མཚོན་ཆའི་ཆར་ཕབ་པས།

བྱམས་པའི་ཏིང་ངེ་འཛིན་ལ་མཉམ་པར་བཞག ནོར་བུ་ལེན་པའི་དུས་སུ་སྦྲུལ་གདུག་པའི་མགོ་ལ་ཞབས་བཞག་ཀྱང་མགོ་སྙལ་ནས་གནོད་པ་མེད་པ་ཡིན། དྲང་སྲོང་ཕུར་བུ་གསུམ་པས་བྱམས་པའི་ཏིང་ངེ་འཛིན་ལ་མཉམ་པར་བཞག་པས་ལོ་བཅུ་གཅིག་ཆར་ཆད་པ་ལ་བྱམས་པའི་བདེན་པ་བརྗོད་པས་ཆར་བབ་པ་ཡིན། བད་ས་ལའི་རྒྱལ་པོ་ཤར་བས་གཙོ་མོ་སྔོ་སངས་མ་ལ་མདའ་རྒྱབ་པས། བཙུན་མོས་འཁོར་རྣམས་ལ། ཕུ་ནུ་མོ་དག་རྒྱལ་པོ་གདུག་པ་ཅན་ཁྲོས་སོ། །བྱམས་པའི་ཏིང་ངེ་འཛིན་ལ་མཉམ་པར་ཞོག་ཅིག་བྱས་ནས་བྱམས་པ་བསྒོམས་པས་མདའ་རྒྱལ་པོ་རང་གི་དཔུང་པའི་ཁར་ལོག་པ་ཡིན། ལྷའི་དབང་པོ་བརྒྱ་བྱིན་གྱིས་ལྷ་མ་ཡིན་དང་འཁྲུག་པ་རྒྱབ་པས་ཕམ་པ་ལ། བྱམས་པ་སྐྱེས་པས་རྒྱལ་བ་ཡིན། བྱམས་པས་གང་ཡང་འགྲུབ་པས་བྱམས་པ་ཁོ་ན་བསྒོམ། དེ་ནས་སྙིང་རྗེ་ཆེན་པོའི་ཤུགས་དང་ལྡན་པ་ཞིག་དགོས། དེ་ཡོད་ན་དེའི་ལུས་སུ་འགྱུར་བས། བག་ཆགས་ཀྱི་ས་བོན་ཐམས་ཅད་གནས་འགྱུར་ཏེ། ཐུགས་རྗེ་ཆེན་པོའི་སྐུར་འགྱུར་བ་ཡིན། དེས་ལྷ་དང་བདུད་ཐམས་ཅད་ཀྱང་དབང་དུ་འདུས་ནས་ཞབས་ཏོག་པར་འགྱུར་བས་སྙིང་རྗེ་བསྒོམ། དེ་མས་བུ་ལ་སྙིང་རྗེའམ། བུས་མ་ལ་སྙིང་རྗེ་བ་དེ་ཡིན། ཆོས་རྗེ་རིན་པོ་ཆེའི་མཛེ་ནད་ཀྱང་སྙིང་རྗེས་སོས་པ་ཡིན། མངོན་པར་ཤེས་པ་དང་སངས་རྒྱས་ཀྱང་སྙིང་རྗེ་ལ་བརྟེན་ནས་འབྱུང་བ་ཡིན། བཅོམ་ལྡན་འདས་འདི་དམྱལ་བ་ནས་ཐོན་པ་ཡང་སྙིང་རྗེས་ཐོན་ནས། གནས་སྐབས་ཀྱི་བདེ་སྐྱིད་དང༌། མཐར་སངས་རྒྱས་པ་ཡང་སྙིང་རྗེས་སངས་རྒྱས་པ་ཡིན། སློབ་དཔོན་ཐོགས་མེད་ཀྱང་སྙིང་རྗེས་གྲུབ་པ་ཐོབ་ནས་མགོན་པོ་བྱམས་པའི་ཞལ་མཐོང་བ་ཡིན་པས། བྱམས་པ་དེ་སྙིང་རྗེ་བསྒྱུར་ལ། སྙིང་རྗེ་ལ་རྩེ་གཅིག་ཏུ་བསྒོམ་གསུང༌། དེ་ནས་སངས་རྒྱས་ཐོབ་པ་ནི་བྱང་ཆུབ་ཀྱི་སེམས་ཀྱིས་སངས་རྒྱས་པ་ཡིན་པས། སྙིང་རྗེ་བྱང་ཆུབ་ཀྱི་སེམས་སུ་སྒྱུར་ལ། བྱང་ཆུབ་ཀྱི་སེམས་གཅིག་པུ་བསྒོམ། དང་པོ་བཅོམ་ལྡན་འདས་མྱ་ངན་ལས་འདའ་བའི་དུས་སུ་ཡང་ཉན་ཐོས་ཀྱི་བྱང་ཆུབ་མེད་དེ།

ཉན་ཐོས་མྱ་ངན་ལས་མི་འདའ། རང་སངས་རྒྱས་ཀྱི་བྱང་ཆུབ་མེད་དེ། རང་སངས་རྒྱས་མྱ་ངན་ལས་མི་འདའ། བྱང་ཆུབ་སེམས་དཔའི་བྱང་ཆུབ་གཅིག་པུ་ཡིན་པས། བྱང་ཆུབ་མཆོག་ཏུ་སེམས་བསྐྱེད་ཅིག་གསུང༌། གཞན་ཡང་བི་ཀཱ་མ་ལ་ཤཱི་ལའི་པཎྜི་ཏ་ཞིག་གིས། གྲུབ་པ་ཐོབ་པའི་རྣལ་འབྱོར་པ་ཞིག་ལ། མྱུར་དུ་མངོན་པར་རྫོགས་པར་སངས་རྒྱ་བར་འདོད་པས་གང་ལ་བསླབ་པར་བྱ་ཞུས་པས། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་བསླབ་པར་བྱ་གསུང༌། དེ་ལ་ཡིད་མ་ཆེས་ནས། རིགས་གསུམ་མགོན་པོའི་པྲ་ཕབ་ནས། མྱུར་དུ་མངོན་པར་རྫོགས་པར་སངས་རྒྱ་བར་འདོད་པས་གང་ལ་བསླབ་པར་བྱ་ཞུས་པས་ཀྱང༌། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་བསླབ་པར་བྱའོ་གསུང༌། ཇོ་བོ་རྗེས་རྡོ་རྗེ་གདན་ལ་སྐོར་བ་མཛད་ཀྱིན་བཞུགས་པའི་དུས་སུ། ནམ་མཁའ་ནས་གཟུགས་མེད་པའི་སྐད་ཅིག་གིས། མྱུར་དུ་མངོན་པར་རྫོགས་པར་སངས་རྒྱ་བར་འདོད་པས་གང་ལ་བསླབ་པར་བྱ་ཞུས་ནས་འདྲི་ཡིན་འདུག་པ་ལ། ཕྱོགས་གཅིག་ནས། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་བསླབ་པར་བྱའོ་གསུང་གིན་འདུག་གོ། །ཡང་ལྡེར་ཚོ་ཆེ་བ་ཞིག་གིས་འདྲི་ཡིན་འདུག་པ་ལ། ཆེ་བ་དེས་ན་རེ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་བསླབ་པར་བྱའོ་གསུང་གིན་འདུག་གོ། །དཔལ་ལྡན་དྭགས་པོ་བཀའ་བརྒྱུད་འདིའི་ཆིག་བརྒྱུད་ཀྱང་བྱང་ཆུབ་ཀྱི་སེམས་གཉིས་གཅིག་ཏུ་ཚུད་པ་ལས་བྱུང་བ་ཡིན། བྱང་ཆུབ་སེམས་འདི་ནི་དོན་དམ་པའི་བཅུད་ལྷུག་པ་ལྟ་བུ་ཡིན་པས། བྱང་ཆུབ་ཀྱི་སེམས་གཅིག་པུ་བསྒོམ་མོ། །དེ་རྣམས་སྔོན་འགྲོ་དང་པོའོ། །དེའི་འོག་ཏུ་ཕྱག་རྒྱ་ཆེན་པོའི་གཏུམ་མོ་ཞེས་ཀྱང་བྱ། མཉམ་གཞག་གི་ཕྱག་རྒྱ་ཞེས་ཀྱང་བྱ། ལུས་རྡོ་རྗེ་དཀྱིལ་ཀྲུང་བྱ། ལག་པ་མཉམ་གཞག་གི་ཕྱག་རྒྱ་ལ་སོགས་བསམ་གཏན་གྱི་ཡན་ལག་བདུན་ལེགས་པར་བཅས་ལ། དང་པོ་སེམས་བསྐྱེད་ལྷ་བསྒོམ། བླ་མ་བསྒོམ་ལ། དངོས་གཞི་འདིའི་དུས་སུ་བསྒོམ་ན་དམ་ཚིག་ཉམས་པས།

ཅི་ཡང་མི་བསྒོམ། རྟོག་པ་དང་མི་རྟོག་པ་གཉིས་ཀ་མི་བསྒོམ་པར་ཞག་བཅོ་ལྔ་རང་སོར་བཞག འདིས་རྩ་རླུང་གི་གནད་ལ་གོ་བ་སྐྱེ་བ་ཡིན་གསུང༌། འདི་ཆོས་རྗེ་མཁན་པོ་ངུར་སྨྲིག་པའི་ཁྲིད་མཚན་མ་མཛད་པ་ཡིན་གསུང༌། ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། ནཱ་རོ་ཆོས་དྲུག་གི་སྔོན་འགྲོ་བསྟན་པའི་ལེའུ་སྟེ་བརྒྱད་པའོ།། །།དེ་ནས་ནཱ་རོ་ཆོས་དྲུག་གི་དངོས་གཞི་རྣམས་བསྟན་པར་བྱ་སྟེ། དང་པོ་གཏུམ་མོ་སྒོམ་པའི་སྐབས་སུ་གཤིས་ཀྱིས་གནད་དུ་སོང་ན་རྣམ་རྟོག་རྒྱུན་ཆད་པའི་གཤིས་ཤིག་ཡོད་དེ། དེ་ལ་གཏུམ་མོ་ཟེར་བ་ཡིན། དེ་ལ་གསུམ་སྟེ། རྩ་གཏུམ་མོ། རླུང་གཏུམ་མོ། བདེ་བ་གཏུམ་མོ་བྱ་བ་དང་གསུམ་ཡོད་དེ། དེ་གསུམ་སུམ་ཆ་རེ་རེ་ཡིན། དེ་གསུམ་གཅིག་ཏུ་འདུས་པའི་དུས་སུ་གང་འདོད་དེ་བསྒྲུབ་པས། དེ་སྒོམ་པ་ལ་གཏུམ་མོ་སྒོམ་པ་ཟེར་བ་ཡིན། དང་པོ་དཔལ་ལྡན་ནཱ་རོ་པ་དང༌། སློབ་དཔོན་བིརྺ་པས་དཀྱིལ་ཀྲུང་གི་འཁྲུལ་འཁོར་མཛད་པ་ཡིན། དེ་ལ་གནད་དུ་སོང་ནས་ཕྱག་རྒྱ་ཆེན་པོའི་གཏུམ་མོ་སྐྱེ་མགྱོགས་པས། ཕྱག་རྒྱ་ཆེན་པོའི་གཏུམ་མོ་ཟེར་བ་ཡིན། དྲོད་སྐྱེ་བ་བག་གུལ་ན་ཙོག་པུའི་འཁྲུལ་འཁོར་དྲོད་སྐྱེ་བ་མགྱོགས་ཏེ། ཕྱག་རྒྱ་ཆེན་པོ་སྐྱེ་བ་བག་གུལ་གསུང༌། རྗེ་བཙུན་མི་ལས་གཞུང་དུ་ལོ་གསུམ། ཡུལ་དུ་ལོ་གསུམ་སྟེ་ལོ་དྲུག་གི་བར་དུ་དཀྱིལ་ཀྲུང་མཛད་ནས་བསྒོམས་པས་ལྟེ་བའི་འོག་ཏུ་དྲོད་མཐེབ་གང་བ་ཞིག་ལས་མ་བྱུང༌། ཕྱིས་ཡབ་ཀྱི་ཡུལ་དུ་བྱོན་པས་ཉེ་དུ་འབྲེལ་བ་གང་ཡང་མི་འདུག ཞིང་ལ་འཇག་སྐྱས་འཆོལ། ཁང་ཐོག་ཏུ་རྩ་སྐྱེས་ནས་ཤིན་ཏུ་ཉམས་མི་དགའ་བར་འདུག་པ་ལ། ཡུལ་ལ་ཞེན་པ་བཅད་པའི་ཕྱིར་ཐོག་ཁ་དེར་ཞག་གསུམ་བཞུགས། དེ་ནས་གྲོང་ལྟག་གི་དགོན་པ་ཞིག་ཏུ་ཟླ་བ་དྲུག་གི་བར་དུ་གཏུམ་མོ་བསྒོམས་པས་ཀྱང་དྲོད་མ་བྱུང་བས། ལ་ཕྱི་གངས་ལ་བྱོན་ནས་བསྒོམས་པས། ནུབ་ཅིག་གི་རྨི་ལམ་ན་འཁྲུལ་འཁོར་འདི་ལྟར་གྱིས་ལ་སྒོམས་དང་དྲོད་ཆེན་པོ་འོང་གསུང་ནས་སྐུ་ལུས་ལ་སྐུ་མཉེ་བྱས།

ཙོག་པུའི་འཁྲུལ་འཁོར་འདི་བསྟན་ནས། མནལ་སད་པ་དང་ཐུན་ཅིག་སྒོམ་པ་རང་གིས་དྲོད་འུར་གྱིས་སྐྱེས་པ་ཡིན་པས། མཁའ་འགྲོས་བསྟན་པའི་འཁྲུལ་འཁོར་ཞེས་ཀྱང་བྱ། ལ་ཕྱི་གངས་ཀྱི་འཁྲུལ་འཁོར་ཞེས་ཀྱང་བྱ། ཙོག་པུའི་འཁྲུལ་འཁོར་ཞེས་བྱ་བ་འདི་ལ་གནད་རེ་རེ་ཡོད་པ་ཡིན་པས། ཐབས་ལམ་ཚིག་བཅད་མ་ནས་བྱུང་བ་བཞིན་དུ་བྱེད། དེས་རྩ་གཏུམ་མོ་ལ་གནད་དུ་འགྲོ་བ་ཡིན། གནད་དེར་སེམས་ཀྱི་དམིགས་པ་གསུམ་གང་གསལ་གསལ་བསྒོམ། རླུང་གི་མན་ངག་སྟེང་རླུང་འདི་མི་སྒོམ། དེར་དམིགས་པས་རླུང་དེ་ཟིན་ནས་ཡོང་བས། འཁྲུལ་འཁོར་འདི་དང་དམིགས་པ་འདི་ལ་མ་ཚད་དགུ་ཚད་པ་ཞིག་ཡོད་པ་ཡིན། ཁྱད་པར་དུ་རྡོ་རྗེ་བསྡམ་པའི་ཕྱག་རྒྱ་ལྟེ་བའི་འོག་ཏུ་མནན་པར་བྱ་སྟེ། དེའི་དགོས་པ་ནི་རྩ་དབུ་མའི་ཁ་དེ་ཉ་མོའི་ཁ་ལྟར་ཕྱེ་ནས་འོང་སྟེ། དེར་རླུང་ཐམས་ཅད་རང་ཤུགས་ཀྱིས་ཆུད་པས་བདེ་དྲོད་ཆེན་པོ་འབྱུང་ངོ༌། །དེ་ནས་བདེ་བ་ཆེན་པོའི་ཏིང་ངེ་འཛིན་ལ་གནས་པར་འགྱུར་རོ། །དེའི་ཡོན་ཏན་གྱིས། ཕྱི་ཡུལ་ལ་འདོད་ཆགས་ཀྱི་ཞེན་པ་ལྡོག་ཏེ། ཕྱིའི་སྙོམས་འཇུག་ཐ་མལ་པའི་ཞེན་པ་དེས་བཅུ་དྲུག་ཆར་ཡང་མི་ཕོད་པའི་ཤུགས་ཆེན་པོ་འབྱུང་སྟེ། ནང་གི་སྙོམས་འཇུག་བྱ་བ་ཡིན་གསུང༌། དེ་ལ་བརྟེན་ནས་ཡོན་ཏན་མཐའ་དག་བསྐྱེད་པའི་གཞི་ཡིན་པས། དམ་ཚིག་ཏུ་ཐིག་ལེ་མི་ཉམས་པ་དང་བརྩོན་འགྲུས་ཆེན་པོ་བྱའོ། །ཆོས་རྗེ་དང་པོ་དམིགས་པ་མི་སྒོམ་པར་ཙོག་པུའི་འཁྲུལ་འཁོར་འདི་ལ་ཞག་ལྔ་བསྒོམ་དུ་འཇུག་པ་ཡང་མཛད། །དེའི་འོག་ཏུ་དམིགས་པ་བསྒོམ་པར་བྱ་སྟེ། དང་པོ་བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ལྟེ་བའི་འོག་སོར་བཞིའི་ཐད་སོར་དམིགས་པ་དང་པོ་ལ་ཤེས་པ་གཏད་ལ་ཁབ་མིག་ཏུ་སྐུད་པ་འཇུག་པ་བཞིན་དུ་མ་ཡེངས་པར་ཟླ་བ་ཕྱེད་བསྒོམ་པར་བྱ། དེའི་འོག་ཏུ་སེམས་བསྐྱེད་པ་ལ་སོགས་པ་སྔར་དང་འདྲ་བར་བསྒོམ། དམིགས་པ་དང་པོ་དེ་སོང་ནས་དམིགས་པ་གཉིས་པ་ལ་ཤེས་པ་གཏད་དེ།

ཟླ་བ་ཕྱེད་དུ་རྒྱུན་ཆད་མེད་པར་བསྒོམ་པར་བྱའོ། །དེའི་འོག་ཏུ་སེམས་བསྐྱེད་པ་ལ་སོགས་པ་སྔར་དང་འདྲ། དམིགས་པ་གསུམ་པ་ལ་ཤེས་པ་གཏད་དེ། ཁབ་མིག་ཏུ་སྐུད་པ་འཇུག་པ་བཞིན་དུ་མ་ཡེངས་པར་ཞག་བཅོ་ལྔའི་བར་དུ་བསྒོམ་པར་བྱའོ། །སེམས་བསྐྱེད་པ་ལ་སོགས་པ་སྔར་དང་འདྲ། དམིགས་པ་གསུམ་པ་གང་གསལ་ལ་ཞག་བཅོ་ལྔའི་བར་བསྒོམ། དེ་ནས་རྩ་ཁ་འབྱེད་པའི་འཁྲུལ་འཁོར་བསྟན་པར་བྱ་སྟེ། སྔར་གྱི་ཙོག་པུའི་འཁྲུལ་འཁོར་མ་ཞིག་པར་བྱས་ལ། རླུང་མནན་པར་བཤད་ནས་འདུག་ཏེ། རླུང་མནན་ན་སྐྱོན་སྐྱེད་པས། རླུང་མི་མནན་པར་དམིགས་པ་གསུམ་གང་རུང་ལ་ཤེས་པ་གཏད་དེ། དེ་མ་གཏད་ན་རྩ་བྲན་ཆད་ནས་སྐྱོན་བསྐྱེད་གསུང༌། དམིགས་མེད་ལ་གཏད་པས་རླུང་ནང་དུ་གནས། རླུང་གིས་ཁོག་པ་གང་ཙ་ན་རོ་སྟོད་མི་འགུལ་བར། རྐེད་པ་རྫ་མཁན་གྱི་འཁོར་ལོ་བཞིན་དུ་མི་དྲག་མི་ཞན་པར་བསྐོར་བར་གསུངས་ཏེ། བླ་མ་རིན་པོ་ཆེས་དྲག་པོར་སྐོར་གསུང༌། མང་དྲགས་ན་གྲམས་སུ་འགྲོ། ཉུང་ན་ནང་དུ་མི་ཚུད་པས་ཚོད་དང་སྦྱར་གསུང༌། འདི་བྱེད་པའི་དུས་ཚོད་ནི། ཉོན་མོངས་པ་བསྐྱེད་པའི་དུས་དང༌། རྣམ་པར་ཤེས་པ་མང་བ་དང་དྲོད་མ་སྐྱེས་པ་དང༌། བདེ་བ་ཤས་ཆུང་བའི་དུས་སུ་བྱ་གསུངས། འཁྲུལ་འཁོར་བྱས་པའི་དགོས་པ་ནི་ཉོན་མོངས་པ་ཞི། རྟོག་པ་ཉུང༌། དྲོད་སྐྱེ། བདེ་བ་རྒྱས་པ་དང་རྩ་མིང་ཅན་དང་རྩ་མིང་མེད་ཐམས་ཅད་ཁ་བྱེ་ནས་རྩ་མདུད་གྲོལ། རྩ་ནང་དུ་རླུང་ཞུགས་པས་སྔོན་ལ་དྲོད་སྐྱེ། དེ་ནས་རླུང་གིས་བྱང་ཆུབ་ཀྱི་སེམས་དྲངས་ནས་བདེ་བས་ཅིག་ཅར་དུ་ལུས་སེམས་ཐམས་ཅད་ལ་ཁྱབ་པའོ། །སྡོད་པ་དང་བསྐོར་བ་གང་ལ་ཡང་འཁྲུལ་འཁོར་ལེགས་པ་གལ་ཆེ། རོ་སྟོད་དགུ་དྲགས་ན་རླུང་སྟོད་དུ་འཚངས་ནས་ནང་དུ་འགྲོ། དགྱེ་དྲགས་ན་རླུང་ཆད་ནས་དྲོད་མི་སྐྱེ། རྐེད་པ་མདའ་བཞིན་དུ་དྲང་པ་གལ་ཆེ། དེས་རྩ་དྲང་པོར་སྲོངས་པས་རླུང་རང་ཤུགས་ཀྱིས་འཇུག དེས་ཁམས་བྱང་ཆུབ་ཀྱི་སེམས་ཐིག་ལེ་རང་ཤུགས་ཀྱིས་རྒྱས།

འཁྲུལ་འཁོར་དང་དཀྲུག་འཁོར་འདི་ལ་གོ་རིམ་ལ་ངེས་པ་མེད་པས། ནམ་དགོས་དགོས་བྱ་བར་གསུངས་སོ། །སྤྱིར་གེགས་སེལ་དང་བོགས་འདོན་པ་གང་ལ་ཡང༌། མོས་གུས་ཅན་ལ་བླ་མ་བསྒོམ་པ་གལ་ཆེ། དེ་ལ་བརྟེན་ནས་དྲོད་མྱུར་དུ་སྐྱེ་བ་ཡིན། མོས་གུས་ཆུང་བ་དང་ཡིད་ཆེས་དཀའ་བའི་གང་ཟག་རྣམས་ལ་དམིགས་པའི་རིམ་པ་མང་པོ་སྟོན་པ་ནི། དྲོད་དང་ཏིང་ངེ་འཛིན་བསྐྱེད་པར་བྱེད་པའི་རིམ་པ་ཡིན། །སྤྱིར་ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་གསུམ་ལ་བརྟེན་ནས་གནད་དུ་ཚུད་པར་བྱ་བ་དང༌། བླ་མ་དམ་པའི་མོས་གུས་ཀྱིས་དབང་བྱས་ན། གཉིས་པོ་དེ་འཛོམས་ན་ཕྱི་ནང་གསང་གསུམ་གྱི་རྟེན་འབྲེལ་འགྲིགས་ནས་མྱུར་དུ་དངོས་གྲུབ་འབྱུང་གསུང༌། འབྱུང་ལུགས་ནི་གནད་དུ་ཚུད་པ་ན་ཕྱིའི་རྟེན་འབྲེལ་ལུས་ལ་དྲོད་སྐྱེ། ནང་གི་རྟེན་འབྲེལ་རྣམ་པར་རྟོག་པའི་རླུང་ཞི། གསང་བ་རྟེན་འབྲེལ་རླུང་དབུ་མར་ཚུད། དེ་གསུམ་འགྲོ་ལྡོག་གཅིག་ཏུ་ཡོང་སྟེ། དེ་གསུམ་གཅིག་བྱུང་ཡང་ཐམས་ཅད་ཡོད། དེ་རྣམས་རྟོགས་ཞིང་ཁོང་དུ་ཆུད་པར་བྱའོ། །བདེ་བ་རྒྱས་ནས་ཐིག་ལེ་འཆོར་བ་འདྲ་ན་གཞུ་གུ་ཐུང་ཁོང་དུ་བསམ། དེའི་ནང་དུ་བླ་མ་བསྒོམ་པར་བྱའོ། །བདེ་བ་ཤས་ཆུང་ན་གསང་བ་རྡོ་རྗེའི་རྩ་བར་བླ་མ་ལ་དམིགས་པ་གཏད་པར་བྱའོ། །དྲོད་ཆུང་ན་ལྟེ་བ་མན་ཆད་ཀྱི་ཁོག་སྨད་མེས་གང་བར་བསྒོམ་ལ། འགལ་མེའི་འཁོར་ལོ་བཞིན་དུ་འབར་བར་བསམ་ཞིང༌། དམིགས་པ་མེ་ལ་གཏད་ལ་སྐེད་པ་སྐོར་བར་བྱའོ། །དེ་ནས་ཐོན་ཆོས་བསྟན་པ་ནི། དེ་ལྟར་བརྩོན་འགྲུས་ཀྱི་ཤུགས་ཆེན་པོས་བསྒོམས་པས། དེས་སྐྱོ་ཞིང་དུབ་པ་དང༌། ཚར་བཅད་པ་དང་གཅིག རྗེས་སུ་བཟུང་བ་དང་གཉིས། རང་སོར་བཞག་པ་དང་གསུམ་གྱིས་ཉམས་སུ་བླང་བར་བྱའོ། །དེ་ལ་ཚར་བཅད་པ་ནི། རང་དགེ་སྦྱོར་ལ་སྐྱོ་ཞིང༌། སྒོམ་སྙིང་མི་འདོད་པ་དང་དགེ་སྦྱོར་ལ་མི་འགྲོ་ན། དང་པོར་ཡི་མུག་བསྒོམ་སྟེ། ནམ་འཆི་ཆ་མེད། འཆི་བ་ལ་དམ་པའི་ཆོས་མིན་པ་ཅིས་ཀྱང་མི་ཕན།

བླ་ན་མེད་པའི་བྱང་ཆུབ་སྒྲུབ་པ་ལ་ཁྱོད་ཀྱིས་སྤྱོད་པ་འདིས་ཡོང་ངམ་བྱས་ལ། རང་གི་ལག་པ་ནས་རང་གིས་བཟུང་ལ་ཕྱིར་དོན་ནས། ཁྱོད་ཟ་བར་མི་དབང༌། གོན་པར་མི་དབང་བྱ། ཡང་སྐབས་སུ་འཁོར་བའི་ཉེས་དམིགས་དང་ལས་རྒྱུ་འབྲས་བསམ་པར་བྱའོ། །རྗེས་སུ་བཟུང་བ་ནི། ཤེས་པ་གསོས་གདབ་པར་བྱ་སྟེ། སྒོམ་སྙིང་འདོད། སྒོམ་པ་ལ་བློ་འགྲོ་བའི་དུས་སུ། ཁྱོད་ཟ་བར་དབང༌། གོན་པར་དབང་བྱས་ལ་ཁ་ཟས་ཕུན་སུམ་ཚོགས་པ་ཟ་བ་དང༌། ལུས་ལ་སྐུ་མཉེ་བྱ་བ་དང༌། སྤྱོད་ལམ་ཅི་བདེར་བསྡད་པར་བྱས་ལ། ལུས་སེམས་ངལ་གསོ་བར་བྱའོ། །དཔེར་ན་དཔལ་རྒ་ལོས་དང་པོ་རྒྱ་གར་དུ་བྱོན་ནས། གསེར་མང་པོ་ཡོད་པ་རྩ་བའི་བླ་མ་ཨ་བྷྱ་ཀ་ར་ལ་ཕུལ་ནས། རླུང་བུམ་པ་ཅན་གཏབ། ལུ་ཧ་ཞོ་སྐྱལ་ལྟར་སྐྲངས་ནས་བླ་མ་ལ་ཞུས་པས། ཁྱེད་བོད་པའི་སྒོམ་པ་ཡིན་ཟེར་ནས་སྒོམ་པ་མི་ཡོང་བར་འདུག ཁྱོད་ཀྱང་མི་སྒོམ་པར་ཡོད། དེ་ཙ་ན་ཁྱེད་རང་གི་གསེར་འདི་ཚོ་སྐུར་ལ་བཏང་སྙོམས་པ་ཡིན་ཏེ། ད་ཁྱོད་སྒོམ་པར་འདུག་པས་གསེར་འདི་ཚོའི་ཕྱེད་ཁྱོད་རང་གྱིས་ལ་ཟོ། ཕྱེད་ངས་བྱ་ཟེར་ནས་རླུང་བུམ་པ་ཅན་སྒོམ་དུ་བཅུག་ནས་སྒོམ་པས། སྒོམ་སྙིང་མི་འདོད། སྒོམ་པ་ལ་བློ་མི་འགྲོ་བའི་དུས་སུ་རང་ཟས་མི་ཟ། གོས་མི་གོན། ཁྱོད་མི་སྒོམ་པར་འདུག་པ་བྱའོ། །སྒོམ་པ་ལ་བློ་འགྲོ་བའི་དུས་སུ། ཟ་བར་དབང༌། གོན་པར་དབང་བྱས་ཀྱིན། ལྷོ་བལ་ན་ཚུར་ལ་བྱོན་ནས་ར་ཤ་བུབས་རེ་ཙམ་གསོལ། གོས་དྲོ་དགུ་གོན་གསུངས་སོ། །རང་སོར་བཞག་པ་ནི། གཉིས་པོ་དེའི་ཚུལ་གྱིས་ཉམས་སུ་བླངས་པས་དགེ་སྦྱོར་རྒྱུན་ཆད་མེད་པ་བྱུང་ན་དེའི་ངང་ལ་གནས་པར་བྱའོ། །དེ་ལྟར་ཉམས་སུ་བླངས་པས་དུས་ཚོད་རྣམ་པ་གསུམ་འབྱུང་སྟེ། སྡུག་བསྔལ་གྱི་དུས་དང༌། བདེ་བའི་དུས་དང༌། ཡོན་ཏན་གྱི་དུས་དང་གསུམ་འབྱུང་ངོ༌། །དང་པོ་སྡུག་བསྔལ་གྱི་དུས་ནི། ལས་ཀྱི་བག་ཆགས་སད་པས་ཕྱི་དབུལ་ཞིང་འཕོངས་པ་དང་སེམས་གཡེངས་པ་འབྱུང༌། ནང་ནི་ཁམས་བྱང་ཆུབ་སེམས་ཀྱི་ཐིག་ལེ་རྒྱས་པས།

ཕྱིའི་ཡུལ་ལ་ཆགས་ཤིང་ཞེན་པ་འཕེལ་བས། དེའི་དུས་སུ་སྡོམ་པ་མ་ཤོར་བར་སྙིང་རུས་ཆེན་པོ་བྱ་བ་དང༌། བླ་མ་དང་ཡི་དམ་ལ་གསོལ་བ་གདབ། དཀོན་མཆོག་གསུམ་ལ་གསོལ་བ་གདབ། བཅུ་ཆོས་སུམ་ཆོས་ལ་གནད་དུ་བསྣུན་པར་བྱའོ། །དེས་བདེ་བ་ཆེན་པོའི་ཏིང་ངེ་འཛིན་དུ་གྱུར་ནས། ཕྱིའི་སྡུག་བསྔལ་ཐམས་ཅད་ཞི་བ་དང༌། ནང་ཡུལ་ལ་ཆགས་པ་དང་ཞེན་པ་ཐམས་ཅད་ལོག་ནས། རྒྱུན་ཆད་མེད་པར་བདེ་སྟོང་གི་ངང་ལ་གནས་སོ། །དེས་ཏིང་ངེ་འཛིན་དཔག་ཏུ་མེད་པ་སྐྱེ་བ་དང༌། མངོན་པར་ཤེས་པ་རྒྱ་ཆེན་པོ་དང༌། དོན་དམ་པ་དང་ཀུན་རྫོབ་མཐའ་དག་ལ་ཤེས་རབ་སྐྱེ་བ་དང༌། ཡུལ་ཉི་ཤུ་རྩ་བཞི་ལ་སོགས་པའི་མཁའ་འགྲོས་དངོས་གྲུབ་སྟེར་བ་དང༌། སངས་རྒྱས་དཔག་ཏུ་མེད་པ་ལས་ཆོས་ཉན་པ་དང༌། སེམས་ཅན་དཔག་ཏུ་མེད་པ་སྨིན་པར་ནུས་སོ། །བརྩོན་འགྲུས་ཅན་དེ་ཚེ་འདི་ལ་སངས་རྒྱས་པར་འགྱུར་རོ། །གཏུམ་མོའི་ཐོན་ཆོས་ཀྱི་རྣམ་པར་བཞག་པའོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། གནད་ཟབ་པས་རྟོག་པ་གཅོད་པ་གཏུམ་མོ་བསྒོམ་པའི་ལེའུ་སྟེ་དགུ་པའོ།། །།དེ་ནས་འོད་གསལ་བསྟན་པ་ནི། དང་པོ་ནས་འོད་གསལ་གཅིག་པུ་ཡིན་པས། དེ་འཛིན་ཐབས་བསྟན་པ་ནི། འོད་གསལ་ནི་སེམས་དང་པོ་ནས་མེད་པར་རྟོག་མེད་ལྷུན་གྱིས་གྲུབ་པ་དེ་ལ་འོད་གསལ་ཟེར་བ་ཡིན། འཛིན་པ་བློའི་འོད་གསལ་དེ་འོད་གསལ་མིན། སྒོམ་ཆེན་པ་གཅིག་ན་རེ་ཆོས་རྗེ་ལ། ངས་འོད་གསལ་ཟིན་ཟེར། ཅི་འདྲ་ཞིག་ཟིན་བྱས་པས་རྨི་ལམ་ན་ཐམས་ཅད་མཆོད་རྟེན་དུ་དཀར་དུམ་མེ་འདུག་ཟེར། འོད་གསལ་མཆོད་རྟེན་མ། གསུང་ནས་བཀའ་བཀྱོན་བྱོན། འོད་གསལ་བཤའ་མ་དེ་སེམས་ཉིད་གདོད་མ་ནས་མ་སྐྱེས་པ་སྟོང་པ་ཉིད་དུ་འོད་གསལ་བ་དེ་ཡིན། འཁོར་འདས་ཐམས་ཅད་དེ་ལ་གནས་པ་རང་བཞིན་གྱི་འོད་གསལ། སེམས་ཅན་གྱིས་དེ་རྟོགས་པ་དེ་རྟོགས་པའི་འོད་གསལ་ཡིན། དེ་རྨི་ལམ་དུ་འདྲོངས་པ་དེ་རྨི་ལམ་གྱི་འོད་གསལ་ཡིན། དེའི་ངང་ལ་ཤི་ན་འོད་གསལ་གྱི་འཕོ་བ་ཡིན།

དེ་བར་དོར་འབྱུང་བ་དེ་བར་དོའི་འོད་གསལ་ཡིན། སྒྲིབ་པ་གསུམ་སྤངས་ནས་དེ་མཐར་ཕྱིན་པ་དེ་མཐར་ཐུག་གི་འོད་གསལ་ཡིན། འོད་གསལ་དེ་རྨི་ལམ་དུ་ཟིན་པར་འདོད་ན་བླ་མ་ལ་མོས་གུས་བྱ། མཆོད་པའི་སྤྲིན་ཕུང་དཔག་ཏུ་མེད་པས་མཆོད། ལུས་དང་ལོངས་སྤྱོད་ཐམས་ཅད་ལྟོས་པ་མེད་པར་འབུལ། སྙིང་ཐག་པ་རུས་པའི་གཏིང་ནས་མོས་གུས་ཀྱི་ཤུགས་བསྐྱེད། མཎྜལ་འབུལ་ཞིང༌། བླ་མ་རིན་པོ་ཆེ། བདག་ལ་འོད་གསལ་ཟིན་པར་མཛད་དུ་གསོལ། བྱས་ལ་གསོལ་བ་གདབ། སྒོམ་པའི་གནས་ཆུ་སྒྲ་ཆེ་བ་དང༌། རིག་པ་དྭངས་པ་དང༌། གྲང་བ་ལ་སོགས་པ་གཉིད་སྲབ་པར་སྒོམ་པ་ཡིན། ཉིན་པར་དགེ་སྦྱོར་གྱི་ཤུགས་མེད་ན་མཚན་མོ་འོད་གསལ་མི་ཟིན་པས། འདུ་འཛི་གཡེང་བའི་སྤྲོས་པ་ཐམས་ཅད་བཅད་ནས་དགེ་སྦྱོར་ལ་མཉམ་པར་གཞག་པར་བྱའོ། །དེ་ཡང་ཉིན་པར་དང་སྲོད་དང་གུང་ལ་གཏུམ་མོ་བསྒོམས་ནས་འོད་གསལ་ཟིན་ཏེ། དཔའ་བོ་ལ་དཔུང་ཡོད་པ་དང་འདྲ་བ་ཡིན། ནམ་ཐོ་རངས་ཀྱི་དུས་སུ་དགེ་སྦྱོར་གྱི་དུས་ཡིན་པ་དང༌། ལུས་སེམས་ཐམས་ཅད་ངལ་གསོ། གཉིད་དུ་འགྲོ་བའི་དུས་ཚོད་ཅིག་འོང༌། དེའི་དུས་སུ་དུས་ལ་བབ་པ་ཡིན། བླ་མ་ལ་གསོལ་བ་གདབ། བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། ཁོང་པའི་ནང་སྟོང་གཙང་ངེ་ཞིག་ཏུ་བསྒོམ། དེ་ནས་ལྟེ་བའི་འོག་ཏུ་པདྨའི་སྟེང་དུ་ཉི་མའི་དཀྱིལ་འཁོར་ཁ་དོག་དམར་བ་རེག་བྱ་ཚ་བ་འོད་ཀྱིས་གང་བ་ཞིག་བསྒོམ། དེའི་སྟེང་དུ་བླ་མ་དྲུག་པ་རྡོ་རྗེ་འཆང་ཆེན་པོའི་རང་བཞིན། ལྷན་ཅིག་སྐྱེས་པའི་ངོ་བོ། རྒྱན་དང་ཆ་ལུགས་དང་བཅས་པ། ཉི་མ་འབུམ་གྱི་གཟི་བརྗིད་ཅན། འོད་ཀྱི་ཕུང་པོའི་རང་བཞིན་དུ་བསམ་ལ་རྩེ་གཅིག་ཏུ་བསྒོམ། ཕྱིའི་སྣང་བ་འགགས། གཉིད་མཐུག་པོར་མ་སོང་བའི་བར་དེར་རྣམ་པར་མི་རྟོག་པ་འཕྲིན་ལས་གྱིས་འགྲོ་བ་ཡིན། དེ་དུས་སྔར་གྱི་དྲན་པ་དང་འདུན་པས་མཚམས་སྦྱར་ལ། ཁབ་མིག་ཏུ་སྐུད་པ་འཇུག་པ་བཞིན་དུ་བླ་མ་འོད་དང་བཅས་པ་ལ་སེམས་གཏད་པར་བྱའོ། །འོད་གསལ་ཟིན་ན་གཏི་མུག་གི་གཉིད་རྨུགས་པ་མུན་པ་བཞིན་དུ་འགྲོ་བ་དེ།

རྣམ་པར་མི་རྟོག་པའི་རང་བཞིན་དུ་འགྱུར་རོ། །ཉམས་ཀྱི་འོད་གསལ་ཉི་མ་འཆར་ཁའི་མུན་པ་བཞིན་དྭངས་ནས་ཤེས་པ་གསལ་བ་དྭངས་པ་བདེ་བ། མཐར་མི་རྟོག་པར་འགྱུར། གཉིད་སད་པ་དང་མ་སད་པ་ཁྱད་མེད་པ་ཞིག་འོང༌། གཉིད་ལོག་སད་པར་མི་བྱའོ། །ཞེས་གསུངས་སོ། །གཉིད་དུ་མ་སོང་སྙམ་ན་སད་རྒྱུ་ཞིག་ཡོད། སད་པ་ཡིན་སྙམ་ན་ཉེ་འཁོར་གྱི་བྱ་བ་གང་ལ་ཡང་མི་སྒྲིབ་པ་དང༌། གཉིད་ལོག་པ་དང་མ་ལོག་པ་ལ་ཁྱད་པར་མེད་པ་དེ་གཉིད་ཀྱི་ཉམས་དང་རྟོགས་པའི་འོད་གསལ་ཟིན་པའོ།་་༌།འོད་གསལ་གྱི་རིམ་པ་དང་པོའོ། །འོད་གསལ་གྱི་དམིགས་པ་གཉིས་པ་འདི་ནད་འདོན་དུ་ཡང་འགྲོ། སྐྱོན་མཐའ་དག་སོལ་ནས་ཡོན་ཏན་བསྐྱེད། དང་པོ་མི་ཟིན་ན་སྦྱོར་བ་སྔར་བཞིན་བྱས་ལ། བླ་མ་སྙིང་གི་དབུས་སུ་སྔར་བཞིན་བསམ་པར་བྱ། དྲན་པ་དང་འདུན་པ་དྲག་པོས་མཚམས་སྦྱར་ཏེ། སྐུའི་འོད་ལ་མཉམ་པར་གཞག་པར་བྱའོ། །རིམ་པ་གཉིས་པའོ། །ཡང་འོད་གསལ་དེ་གང་གིས་ཀྱང་མ་ཟིན། རྣམ་པར་རྟོག་པ་རགས་པའི་དུས་སུ་ཅིས་ཀྱང་འོད་གསལ་ཟིན་པར་བྱ་སྙམ་པའི་འདུན་པ་དྲག་པོ་བཏང༌། བླ་མ་ཉིད་ཀྱི་སྐུ་ལས་འོད་གསལ་བྱུང་བས། འོད་ཀྱི་ཁོང་པ་གང་བར་བསམ། དྲན་པ་དང་འདུན་པ་མ་ཤོར་བར་ཕར་སྟོང་པ་ལ་མཉམ་པར་བཞག་པར་བྱའོ། །དེས་ཅིས་ཀྱང་ཟིན་ནས་འོང་སྟེ། ཁྲིད་ཀྱི་རིམ་པ་གསུམ་པའོ། །ཐོན་ཆོས་བརྒྱད་ནི་མ་ཟིན་པའི་རྒྱུ་བཞི་སྟེ་བརྒྱད་དོ། །ཟིན་པའི་རྒྱུ་བཞི་བརྒྱད་དོ། །མ་ཟིན་པའི་རྐྱེན་ནི་བླ་མ་ལ་མོས་གུས་མེད་པ་དང༌། དམ་ཚིག་ཉམས་པ་དང༌། བརྩོན་འགྲུས་ཞན་པ་དང༌། གདམས་ངག་མེད་པས་འོད་གསལ་མ་ཟིན་པའོ། །དང་པོ་ནི་བླ་མ་ཆོས་སྐུར་མ་མཐོང་བ་ལ་ཟེར། དམ་ཚིག་ནི་སྤྱིར་ཐམས་ཅད་ཡིན་ཡང༌། བྱེ་བྲག་ཏུ་ཁམས་བྱང་ཆུབ་ཀྱི་སེམས་ལུས་ལ་མི་གནས་པའོ། །བརྩོན་འགྲུས་ཞན་པ་ནི་དགེ་སྦྱོར་གྱི་ཕུ་ཐག་མེད་པའོ། །གདམས་ངག་མེད་པ་ནི་ལུས་ཀྱི་འཁྲུལ་འཁོར་མ་ཤེས་པ་དང༌། དམིགས་པའི་གནད་མ་ཤེས་པའོ། །སྦྱོར་བའི་དུས་སུ་ཚོད་མ་ཤེས་པའོ། །དང་པོ་ནི།

གཉིད་མཐུག་ན་ཙོག་པུར་བཟུང་བར་བྱ། སྲབ་ན་སེང་གེའི་ཉལ་སྟབས་ཀྱིས་བཟུང་བར་བྱ། འགྲོ་ན་མིག་གཉའ་ཤིང་གང་ཙམ་དུ་ལྟ་ཞིང་བཟུང་བར་བྱ། གཉིས་པ་ནི་གཉིད་སྲབ་ན་ལྟེ་བར་གཟུང་བར་བྱ། གཉིད་མཐུག་ན་སྙིང་གར་བཟུང་བར་བྱའོ། །གསུམ་པ་སྦྱོར་བའི་དུས་ཚོད་ནི། རྣམ་པར་རྟོག་པ་འགགས་ནས་གཉིད་ཀྱི་ཁམས་འདས་པའི་དུས་སུ་འདུན་པ་དང་འོད་ཀྱི་དམིགས་པ་ལ་མཉམ་པར་གཞག་པར་བྱའོ། །བག་ཆགས་ཀྱི་ས་བོན་ཐམས་ཅད་འདག་པར་བྱེད་པ་གཉིད་འོད་གསལ་དུ་འཇུག་པའི་གདམས་ངག ཐོན་ཆོས་ཀྱི་རྣམ་པར་བཞག་པའོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དང་པོ་ནས་འོད་གསལ་ཡིན་པ་དེ་གཉིད་ཀྱི་དུས་སུ་འཛིན་པའི་ཐབས་བསྟན་པའི་ལེའུ་སྟེ་བཅུ་པའོ།། །།རྨི་ལམ་གྱི་སྐབས་སུ། དང་པོ་ནས་རྨི་ལམ་ཡིན་པ་ལ་ཡིན་པར་ཤེས་པར་བྱེད་པས། དེའི་ཐབས་བསྟན་པ་ནི། གཞན་འོད་གསལ་དང་འདྲ། མཎྜལ་སྐྱོན་མེད་པ་ཞིག་ཕྱིས་ལ་འབུལ་ཏེ། མདུན་གྱི་ནམ་མཁའ་ལ་བླ་མ་དང་དཀོན་མཆོག་ཡི་དམ་ལྷ་ཚོགས་རྣམས་སྤྱན་དྲངས་ལ་མཎྜལ་དེ་འབུལ། བདག་ལ་རྨི་ལམ་མང་པོ་རྨི་བར་མཛད་དུ་གསོལ། རྨི་ལམ་དུ་ཧེ་རུ་ཀ་དཔག་ཏུ་མེད་པའི་ཞལ་མཐོང་བར་མཛད་དུ་གསོལ། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པའི་ཞལ་མཐོང་བར་མཛད་དུ་གསོལ། ཞེས་གསོལ་བ་གདབ་ནས། ཅི་བྱེད་ཀྱང་རྨི་ལམ་ཡིན་སྙམ་དུ་བསམ་མོ། །དེ་ལྟར་གསོལ་བ་བཏབ་པས་སྣ་ཚོགས་སུ་བསྒྱུར་ནས། རྫུ་འཕྲུལ་སྣ་ཚོགས་སྟོན་ནུས་པ་ཞིག་ཟླ་བ་ཕྱེད་ན་འབྱུང༌། དེའི་ཁྲིད་ལན་གཉིས་གདབ། ལན་གསུམ་པ་ལ་ཐོན་ཆོས་ནི། དེ་ལྟར་སྦྱངས་པས་ལུས་སྟག་ཏུ་བསྒྱུར་བ་དང༌། བྱ་རོག་ཏུ་བསྒྱུར་ནུས་པ་དང༌། ནམ་མཁའ་ལ་དཀྱིལ་ཀྲུང་བཅའ་བ་དང༌། དགའ་ལྡན་དུ་སངས་རྒྱས་བྱམས་པའི་ཞལ་བལྟ་བ་དང༌། བདེ་བ་ཅན་དུ་སངས་རྒྱས་འོད་དཔག་མེད་ཀྱི་ཞལ་བལྟ་བ་དང༌། དེ་ལ་སོགས་པ་གང་དུ་བསམ་པ་བཏང་ཡང་འགྲུབ་བོ། །ཕྱི་རོལ་ཏུ་ཡང་དེའི་སྒྲ་འོང་སྟེ།

དཔེར་ན་ཆོས་རྗེ་རིན་པོ་ཆེའམ། རྣལ་འབྱོར་ཆོས་གཡུང་ངམ། ཤངས་པ་རྨོག་ཅོག་པའམ། དཔལ་ཆེན་ཆོས་ཡེས་ལྟ་བུ་འབྱུང་ངོ༌། །ཆོས་རྗེ་རིན་པོ་ཆེས་འབྲི་གུང་གཟིམས་སྤྱིལ་དུ་མནལ་དུ་སོང་དུས་ན། གཡག་རུ་ཐང་ན་མར་ཚོང་པ་མང་པོས་ཅི་ཟེར་གསན་པ་བྱུང་གསུང༌། རྣལ་འབྱོར་ཆོས་གཡུང་གིས་ཀྱང་ལུས་སྣ་ཚོགས་སུ་བསྒྱུར་ནུས་པས། དྭགས་པོའི་གངས་གཅིག་གིས་འདབ་ན་འདྲེའི་ཤ་སྟུན་ཞིག་ཡོད་པས་དེའི་ནང་དུ་ཞུགས་ནས་བསྡད་པས། འདི་རྨི་ལམ་དུ་འདུག་སྙམ་ནས་བསྡད་པས། ལག་པ་དེ་ཕྱལ་གྱིས་ཡལ་ནས་སོང༌། དེའི་ནངས་པར་གངས་དེ་ལ་མི་མ་ཡིན་དེས་རྟ་ཁྱེར་ན་རྟའི་རྗེས་ཡོང༌། མི་ཁྱེར་ན་མིའི་རྗེས་ཡོང་བས། དེའི་ནུབ་མོ་ལག་པ་སྟོང་པ་ཞིག་རྗེས་འདུག་པས། རྗེ་དྭགས་པོ་རིན་པོ་ཆེ་ལ། མདང་གངས་ཕ་གི་ལ་ལག་པ་སྟོང་པ་ཞིག་གི་རྗེས་འདུག་ཞུས་པས། ཆོས་གཡུང་གིས་ཀུ་རེ་ཀྱལ་ཁ་ཅིག་བྱས་པ་ཡིན་ཏེ་འོང༌། གཞན་དེ་འདྲ་ནུས་པ་མི་ཡོང་གསུང༌། ཁོང་རྨི་ལམ་གྱི་ཉམས་མྱོང་ཆེ་བས་ཁོང་གི་གྲ་ས་ན་ཆོས་རྗེ་ཕ་ཚན་ཅིག་ཡོད་པས། དེ་ལ་ཆོས་རྗེ་ཇ་ཞོ་དོ་བཅོལ་ནས་ཡོད་པས། དེ་ལེན་དུ་བྱོན་པས། ཕ་ཚན་དེ་ན་རེ། ཁྱོད་རང་དགའ་རུ་ཚོར་བར་གྱིས། ངས་ཇ་དེ་བླ་མ་འདི་ལ་སྐོལ་ནས་དྲངས་ཡོད་ཟེར་བས། ཆོས་རྗེའི་ཐུགས་ལ་ང་ལ་ནོར་དེ་ལས་མེད་པ་ལ་དགོངས་ནས་མ་མཉེས་པ་ཞིག་བྱུང་གསུང༌། དེ་ཙ་ན་སོང་བ་དེས་ཕན་པ་འདྲ། ཁོང་གི་བྱིན་རླབས་འཇུག་རྒྱུ་ཞིག་བྱུང་གསུང༌། ཕྱིས་ཁོང་ཅན་དུ་བྱོན་པས། ཆོས་དྲུག་ཅིག་དཔེ་ལས་བཤད་ཀྱིན་འདུག་པས། ཁོང་རང་གི་ཡི་གེ་མི་མཐོང༌། སློབ་མ་རྣམས་ཀྱིས་ཡི་གེ་ཀློག་པ་མི་འདུག་པས། ཆོས་རྗེས་ཀློག་འཛིན་མཛད་པས། ཆོས་དྲུག་གི་ཉམས་མྱོང་སྟོན་མི་ཕོད་པ་རྣམས་སྟོན་གྱིས་འདུག་པས། འདི་འདྲ་བ་ཚོགས་སུ་བསྟན་པ་ཅི་ཡིན་ཞུས་པས། ཁོང་ན་རེ། ཧེ། སློབ་དཔོན་ལྷ་རྗེའི་ཞལ་ནས། བག་མི་དད་ཙམ་ལ་ཆོས་གཤའ་མར་སྟོན་གསུང༌། དེ་ཆོས་རྗེ་ལ་ཡང་ཤིན་ཏུ་ཕན་པར་བྱུང་གསུང༌།

དབྱེ་ཆུང་སྒོམ་ཕུག་ཏུ་ཡང་ཁོང་གི་བྱིན་རླབས་དེ་བྱུང༌། འབྲི་གུང་དུ་ཡང་ཁོང་གི་བྱིན་རླབས་དེ་ནུབ་གསུམ་དུ་བྱུང༌། ཕྱིས་ཇེ་ཆུང་ཇེ་ཆུང་སོང་གསུང༌། ཤངས་པ་རྨོག་ཅོག་པ་ཡང་རྨི་ལམ་གྱི་གྲུབ་ཐོབ་ཡིན། རྨི་ལམ་དུ་ལུས་སྣ་ཚོགས་སུ་བསྒྱུར་ནུས་པ་བྱུང་ཡང་བྱ་ཁྱུང་དུ་སྒྱུར་མ་ཤེས་ནས། རྣལ་འབྱོར་ཆོས་གཡུང་ལ་ཞུས་པས། དང་པོ་ང་ལ་ཡང་དེ་འདྲ་བྱུང་བས། ངས་དྭགས་པོ་བྲག་ལྷ་སར་ཕྱིན་ནས། མཆོད་ཁང་ན་རྣམ་པར་སྣང་མཛད་ཀྱི་དབུ་ཐོག་ན་བྱ་ཁྱུང་ཞིག་འདུག་པ་དེ་ལ་བལྟས་ཀྱིན་བསྒོམ། ཡང་མི་གསལ་བ་དང་དེ་བལྟས་ཀྱིན་བསྒོམས་པས། དེ་ནས་ཞག་ཅིག་ན་བྱ་ཁྱུང་དུ་སྒྱུར་ཤེས་པར་བྱུང༌། ཁྱོ་རང་ཡང་དེ་ཙུག་གྱིས་དང་ཟེར་བས། དེ་ལྟར་བྱས་པས་བྱ་ཁྱུང་དུ་བསྒྱུར་ཤེས་པར་བྱུང་ངོ༌། །ཤངས་པས་སྒམ་པོར་བྱོན་པའི་དུས་སུ་བྱ་རོག་ཏུ་བསྒྱུར་ནས་སྒམ་པོའི་རི་རྩེ་ལ་བྱོན། དེ་ནས་གླིང་དུ་བྱོན་པ་ཡིན་ནོ། །དཔལ་ཆེན་ཆོས་ཡེའི་ཞལ་ནས། སྲབ་མོའི་བྲག་དེ་གནས་བྱིན་རླབས་ཅན་ཞིག་འདུག ངས་དེར་ཟླ་བ་གཅིག་སྒོམ་པས་ཞག་ཉི་ཤུ་རྩ་དགུ་རྨི་ལམ་ཟིན་གསུང༌། རྣལ་འབྱོར་པའི་ཉམས་མྱོང་གིས་གནས་ཕར་ལ་བྱིན་གྱིས་རླབས་དགོས་པ་ཡིན། གཉན་པ་མི་གཉན་པར་བསྒྱུར་དགོས། མི་གཉན་པ་གཉན་པར་སྒྱུར་དགོས། གནས་ཀྱིས་ཚུར་ལ་བྱིན་གྱིས་བརློབ་ན་རྣལ་འབྱོར་པ་འབྲིང་ཡིན་གསུང༌། རྨི་ལམ་དེ་ལྟར་བསྒོམ་པར་བྱའོ། །ཐེག་པ་ཆེན་པོའི་ཚུལ་གེགས་སེལ་འདུད་རྩི་དཔུང་པ་ལས། ཨ་འཐས་ཀྱི་འཁྲུལ་པ་འཇིག་པ་རྨི་ལམ་བསྒོམ་པའི་ལེའུ་སྟེ་བཅུ་གཅིག་པའོ།། །།དེ་ནས་ཐ་ལམ་གྱི་ལུས་ལ་ཞེན་ནས་གེགས་ལ་རྡུགས་ན། དང་པོ་ནས་སྒྱུ་མའི་ལུས་ཡིན་པས་དེ་བསྒོམ། སྒྱུ་ལུས་སྒོམ་པའི་སྒོམ་ཆེན་པས། རྣམ་པར་སྨིན་པའི་སྒྱུ་ལུས་མ་འབྱོངས་ན་ཡི་དམ་ལྷའི་སྒྱུ་ལུས་མི་འབྱོངས། གཞི་མེད་པ་ལ་རི་མོ་འབྲིར་མི་བཏུབ་པ་དང་འདྲ་གསུངས་པས། དང་པོ་རྣམ་པར་སྨིན་པའི་སྒྱུ་ལུས་སྦྱང་བར་འདོད་པའི་གང་ཟག་གིས་དབེན་པའི་གནས་སུ་མཚམས་དམ་པར་བཅད་ལ་སྦྱང་བར་བྱ་སྟེ།

ཤིང་ཁྲུ་གང་པ་གཅིག་ལ་མེ་ལོང་དྲི་མ་མེད་པ་ཞིག་བཏགས་པ་རང་གི་མདུན་དུ་གཟུགས། དེ་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཕྱིར་དུ་རྣམ་པར་སྨིན་པའི་སྒྱུ་ལུས་སྦྱང་སྙམ་དུ་བསམ། བླ་མ་ཡི་དམ་ཇོ་བོ་དཀོན་མཆོག་གསུམ་ལ་མཆོད་པ་འབུལ། ཐ་མལ་པའི་ལུས་ངག་ཡིད་གསུམ་དུ་འཛིན་པའི་དྲི་མ་དག་ཏུ་གསོལ། རྣམ་པར་སྨིན་པའི་སྒྱུ་ལུས་མྱུར་དུ་འབྱོངས་པར་བྱིན་གྱིས་བརླབ་ཏུ་གསོལ། ཞེས་སྙིང་ཁུང་རུས་པའི་གཏིང་ནས་གསོལ་བ་དྲག་ཏུ་གདབ། དེ་ནས་རང་གི་གཟུགས་བརྙན་མེ་ལོང་ནང་དུ་འཆར་བཅུག་ལ། དེ་ལ་བསྟོད་པ་སྣ་ཚོགས་པ་བྱས་ལ་དགའ་བ་འདུག་གམ་མི་འདུག་བལྟ། དེ་ལ་དགའ་བ་མེད། དེ་ལ་དགའ་བ་མེད་ན་དེ་རང་བསྟིམ་ལ་རང་ལ་བསྟོད་ར་བཏང་བ་དགའ་བ་འདུག་གམ་མི་འདུག་བལྟ། སྨད་ར་བཏང་ལ་མི་དགའ་བ་འདུག་གམ་མི་འདུག་བལྟ། དེ་མི་འདུག་ན་རྣམ་པར་སྨིན་པའི་སྒྱུ་ལུས་འབྱོངས་པ་ཡིན་པས། དགའ་མི་དགའ་འདུག་ན་མ་འབྱོངས་པ་ཡིན་ནོ། དང་པོ་ཆོས་རྗེ་གཞན་ཞིག་ན་རེ། ངས་སྒྱུ་ལུས་འབྱོངས་ལགས་ཟེར་བས། ཆོས་རྗེའི་ཞལ་ནས། སྒྱུ་ལུས་འབྱོངས་པ་དག་དགའ་སྟེ། ཁྱོད་ལ་བུད་མེད་ཀྱི་སྐུར་པ་ཡོད་པ་འདྲ་ན་བྱས་པས། ཁོ་དེ་ལ་མ་དགའ་བར། སུ་ན་རེ་དེ་སྐད་ཟེར་ནས་གདའ། རྡོག་རྡེབ་བྱས་པས། ཁྱོད་ལ་དེ་སྐད་ཟེར་མཁན་སུ་ཡང་མི་འདུག ཁྱོད་ན་རེ་ངས་སྒྱུ་ལུས་འབྱོངས་ཟེར་བས། འབྱོངས་སམ་མ་འབྱོངས་བལྟས་པ་ཡིན་གསུངས་སོ། །དེ་ལྟར་དགའ་མི་དགའ་བྱུང་ན་མ་འབྱོངས་པས་ད་རུང་སྦྱང༌། དགའ་མི་དགའ་གང་ཡང་མེད་ན་རྣམ་པར་སྨིན་པའི་སྒྱུ་ལུས་འབྱོངས་པ་ཡིན་ནོ། །རིམ་པ་དང་པོའོ། །དེ་འབྱོངས་ནས་ཡི་དམ་ལྷའི་སྒྱུ་ལུས་འབྱོངས་པར་འདོད་པས། ཡི་དམ་ལྷའི་དྲུང་དུ་མཆོད་པ་བཤམས། མཚམས་དམ་དུ་བཅད་ལ་འདུ་འཛིའི་གཡེང་བ་སྤངས་ཏེ། བླ་མ་ལ་མཎྜལ་འབུལ་ཞིང་གསོལ་བ་གདབ། དེ་ནས་ལྔ་ལྡན་བཤའ་མ་ཞིག་དང་པོར་བསྒོམ། མདུན་དུ་ཡི་དམ་གྱི་ཐང་སྐུ་བཤམས།

མཆོད་པ་ཕུལ། གསོལ་བ་གདབ་ལ་རྩེ་གཅིག་ཏུ་བསྒོམ། མི་གསལ་ན་མེ་ལོང་གི་ལྷ་ལ་བལྟ། ཡང་གསལ་ཙམ་ན་ཡི་དམ་དུ་བསྒོམ། དེ་ནས་ཡི་དམ་ལྷ་ལ་བརྟན་པ་ཐོབ་ནས་ལས་སྦྱོར་གང་ལ་བྱས་ཀྱང་འགྲུབ་པ་ཡིན་ཏེ། དཔེར་ན་དཔལ་ཆེན་པོ་རྒ་ལོས་བླ་མ་ཨ་བྷྱ་དང་རྩ་མི་གཉིས་ལ། ང་དུར་ཁྲོད་ཆེན་པོ་བསིལ་བའི་ཚལ་དུ་འགྲོ་ཞུས་པས། མ་འགྲོ་བར་ཆད་ཡོང་གསུངས་པས། ང་དཔལ་ཧེ་རུ་ཀའི་དཀྱིལ་འཁོར་དུ་འཇུག་པ་ཡིན་པས་འགྲོ་བར་ཞུ་ཞུས་པས། ཁྱོད་ཅི་ནས་ཀྱང་འགྲོ་ན། བསིལ་བའི་ཚལ་ན་ཤིང་ཆེན་པོ་བརྒྱད་ཡོད། དེའི་གཙོ་བོ་དེའི་རྩ་ན་ཇོ་བོ་ཐུགས་ཇེ་ཆེན་པོའི་སྐུ་ནག་པོ་ཞིག་ཡོད། དེ་ལ་སྔས་སྟོད། དབང་ཕྱུག་ཆེན་པོའི་རྟེན་ཞིག་ཀྱང་ཡོད། དེ་ལ་གཞུག་སྟོད་ལ། ཤིང་སྡོང་ལ་རྒྱབ་སྟོད་ལ་སྡོད། གཉག་ཤད་ཅིག་ལ་ཨ་བརྒྱ་རྩ་བརྒྱད་ཡོད་པ་ཞིག་བྲིས་ནས། འདི་སྔས་སུ་ཆུག་ལ་ཉོལ་གསུང༌། དེས་བྱོན་ནས་དེ་ལྟར་བྱས་ཏེ། སྲོད་ལ་ཡི་དམ་ལྷ་ལ་རྩེ་གཅིག་ཏུ་སྒོམས་ནས་བཞུགས་པ་ལས། ནམ་གུང་ཙ་ན་ཤིང་དེ་ཙག་ཙག་ཟེར་བས་སྦྲུལ་ཆེན་པོ་ཞིག་ཐོན་ནས། དེ་ཕྲ་མོ་ཞིག་ཏུ་སོང་ནས་ཕར་རྒྱུག་བྱས་པས་གར་སོང་ཆ་མེད་པར་སོང༌། དེ་ནས་ཐོ་རངས་མནལ་དུ་སོང་ནས་སད་པ་དང༌། སྔས་ན་ཀ་པ་ལི་བདུད་རྩིས་བཀང་ནས་འདུག་པ་དེ་གསོལ་ནས་བཞུགས། ཆོས་རྗེའི་ཞལ་ནས། དེ་ནུབ་ཀྱང་བསྐྱེད་རིམ་ལ་བརྟན་པ་བག་ཙམ་མ་ཐོབ་པ་ཡིན། བརྟན་པ་ཐོབ་ན་ཤིང་དེ་ལ་སྦྲུལ་དེ་ཀེ་རེ་འཛེག་པ་བཞིན་དུ་དེ་ལས་སུ་རུང་བ་ཡིན། ནངས་པར་བླ་མ་ཨ་བྷྱ་དང༌། རྩ་མི་གཉིས་ཀས་ལྟར་བྱོན་པས་གྲུབ་པ་ཐོབ་ནས་འདུག་པས། གཉིས་ཀས་བཀུར་བྱས་ནས་བྱོན། ཁྲོམ་ཆེན་པོ་འདུས། ཟངས་གླིང་ན་ཕར་གྲགས་པས་ཀུ་ཐིག་གིས་སོང་ངོ༌། །དེ་ཡང་ཡི་དམ་ལྷ་ལ་རྩེ་གཉིས་མེད་པར་རྩེ་གཅིག་པ་ལས་བྱུང་བ་ཡིན། ཞོགས་པ་རྡོ་རྗེའམ། གཤིན་རེ་ཐུལ་བ་ལྟ་བུ་ཞིག་དགོས་པ་ཡིན། བསྐྱེད་རིམ་ལ་རྩེ་གཅིག་ཏུ་བསྒོམས་པས་དེ་ལ་དུབ་པའི་དུས་སུ་ཕྱག་རྒྱ་ཆེན་པོར་ངོ་བོ་ཉིད་ཀྱིས་འཇུག

དེའི་དུས་སུ་ཟུང་འཇུག་བཤའ་མ་ཞིག་ཡིན་པས། དེ་ལ་དུས་ཀྱི་སྣ་རྩེར་ཟེར་བ་ཡིན། དེ་མ་ཤེས་ན་དུས་ཀྱི་སྣ་རྩེ་མ་ཤེས་པ་ཡིན། རྗེ་བཙུན་མི་ལའི་ཞལ་ནས། དུས་ཀྱི་སྣ་རྩེར་བྱིན་རླབས་མ་ལྡན་ན། །ཕྱི་དང་ནང་གི་སྤྱོད་པས་དགོས་པ་ཆུང༌། །ཞེས་གསུང༌། དེས་ན་ཡི་དམ་ལྷའི་སྒྱུ་ལུས་ཀྱི་དགོས་པ་ཡི་དམ་ལྷ་རྩེ་གཅིག་ཏུ་བསྒོམ། དེ་ནས་མདུན་གྱི་ཐང་སྐུ་ལ་བལྟས་ལ། གསལ་བདོ་བའི་དུས་སུ་རང་ལ་བསྟིམ་ལ། རང་གི་ལུས་ཡི་དམ་གྱི་ལྷ་ཁ་མདོག་ཕྱག་མཚན། སྐྱེ་མཆེད་རྒྱན་ཆ་ལུགས་ལ་སོགས་པ་མ་ཚང་བ་མེད་པ་ཤིན་ཏུ་གསལ་བར་བསྒོམ། གདན་ཤིན་ཏུ་གསལ་བ་གལ་ཆེ། དེ་ནས་མི་གསལ་བའི་དུས་སུ་སྐུ་གཟུགས་ལ་བལྟ། དེ་གསལ་བའི་དུས་སུ་ཡི་དམ་གྱི་ལྷ་སྒོམ་ཞིང༌། དེ་ཁོ་ན་བཞིན་དུ་རྒྱུན་ཆད་མེད་པར་ཉམས་སུ་བླང་བར་བྱས་པས། རང་ཉིད་ཀྱི་ཕུང་པོ་ཁམས་དང་སྐྱེ་མཆེད་ཐམས་ཅད་ཡང་དག་པར་རྫོགས་པའི་སངས་རྒྱས་ཡིན་པའི་ངེས་ཤེས་སྐྱེ། དེ་སྐྱེས་པའི་དུས་སུ་ཡི་དམ་ལྷའི་སྒྱུ་ལུས་འབྱོངས་པ་ཡིན་པས། རྒྱུན་ཆད་མེད་པར་ཉམས་སུ་བླངས་པར་བྱའོ། །རིམ་པ་གཉིས་པའོ། །སྐུའི་རྣམ་པར་འགྱུར་བ་ནི། གདོད་མ་ནས་ཕུང་པོ་ཁམས་དང་སྐྱེ་མཆེད་ཐམས་ཅད་སངས་རྒྱས་ཡིན་པ་ལ་ཡིན་པར་མ་ཤེས་པས་འཁོར་བར་འཁྱམས་པ་ཡིན་པར། བླ་མ་སངས་རྒྱས་ཀྱིས་ངོ་སྤྲད་པས་ཐ་ལམ་གྱི་ལུས་ལ་ཞེན་པ་ལོག་ནས། ཕུང་པོ་ཁམས་དང་སྐྱེ་མཆེད་ལ་ཐམས་ཅད་གདོད་མ་ནས་སངས་རྒྱས་ཡིན་པའི་ངེས་ཤེས་སྐྱེས་པའི་དུས་སུ་དེ་ལ་གོམས་པར་བྱེད་དགོས། རྒྱུན་ཆད་མེད་པར་ཉམས་སུ་ལེན་པར་བྱེད་པ་ལ་དམ་ཚིག་ཏུ་མི་དགེ་བ་བཅུ་སྤང་ཞིང་ཐ་མལ་གྱི་ལུས་ངག་ཡིད་གསུམ་དུ་སྐད་ཅིག་ཙམ་རེ་སོང་ན་ཡང༌། ཕུང་པོ་སངས་རྒྱས་མངའ་བདག་ལ་བརྙས་ཤིང་རྩ་ལྟུང་འབྱུང་བར་གསུངས་པས། རྡོ་རྗེ་འཆང་གི་དམ་ཚིག་ཉམས་ན་དངོས་གྲུབ་མི་འབྱུང་བར། དེས་ན་ཐ་མལ་གྱི་ལུས་ངག་ཡིད་གསུམ་དུ་སྐད་ཅིག་ཙམ་ཡང་མ་སོང་བར། འགྲོ་འཆག་ཉལ་འདུག་སྤྱོད་ལམ་ཅི་བྱེད་ཐམས་ཅད་སྐུའི་རྣམ་པར་འགྱུར་བ་འབའ་ཞིག་གིས་ཉམས་སུ་བླང་བར་བྱའོ། །དེ་ལྟར་ཉམས་སུ་བླངས་པས་སྒྱུ་མ་ལྟ་བུའི་ཏིང་ངེ་འཛིན་རྒྱུད་ལ་སྐྱེ་སྟེ།

འཁོར་འདས་ཀྱི་ཆོས་ཐམས་ཅད་སྒྱུ་མར་ཤེས། སྒྱུ་མ་རྟེན་འབྲེལ་དུ་ཤེས། རྟེན་འབྲེལ་སྐད་ཅིག་མ་ཤེས། སྐད་ཅིག་མ་རྐྱེན་ལས་སྐྱེས་པར་ཤེས། རྐྱེན་མ་སྐྱེས་པར་ཤེས། མ་སྐྱེས་པ་སྟོང་པར་ཤེས། དེ་ནས་སྐྱེས་པ་དང་མ་སྐྱེས་པ་ཟུང་འཇུག་ཏུ་ཤེས། དེས་དང་པོ་ནས་མི་སློབ་པའི་ཟུང་འཇུག་ཏུ་གནས་པར་ཤེས། དེའི་བརྡར་ལྷ་ཡང་དང་པོ་ནས་ཟུང་འཇུག་ཏུ་ཤེས། དེའི་རྒྱུན་གོམས་པར་བྱས་པས་སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་ཏེ། ལུས་རགས་པར་འཛིན་པའི་རྣམ་པར་རྟོག་པའི་དྲི་མ་དག་ནས། ཕྲ་བ་བག་ལ་ཉལ་བ་རྣམས་མངོན་དུ་གྱུར་ཏེ། དེ་ཡེ་ཤེས་སུ་གྱུར་ནས། ཡེ་ཤེས་དེ་ཆོས་ཐམས་ཅད་སྟོང་པ་གཅིག་པུ་མཉམ་པ་ཉིད་ཐུགས་སུ་ཆུད་དེ། སོ་སོར་འཛིན་པ་སྒོམ་ཡང་མི་སྐྱེའོ། །དེའི་ཡོན་ཏན་སེམས་ཅན་ཐམས་ཅད་ཀྱི་མདུན་དུ་ལུས་ཀྱི་བཀོད་པ་དཔག་ཏུ་མེད་པ་སྟོན་ནུས་ཏེ། དཔེར་ན་རྗེ་བཙུན་སྤྱན་རས་གཟིགས་སམ། འཇམ་དཔལ་ལྟ་བུའོ། །སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་པས་ཕྱོགས་བཅུའི་སངས་རྒྱས་ཇི་སྙེད་ཅིག་བཞུགས་པ་དེ་སྙེད་ཀྱི་མདུན་དུ་སྤྱན་རས་གཟིགས་རེ་རེ་བྱོན་ནས། དེ་འཁོར་གྱི་གཙོ་བོར་གྱུར་ནས་འགྲོ་བ་སྨིན་པ་དང་གྲོལ་བར་བྱེད་པ་ལྟ་བུ་འབྱུང༌། དེ་ནས་སྒྱུ་མ་ལྟ་བུའི་ཏིང་ངེ་འཛིན་ཡི་དམ་ལྷའི་སྒྱུ་ལུས་གོམས་པར་བྱེད་པ་ནི་ཤིན་ཏུ་གསལ་བ་གལ་ཆེ་སྟེ། དེ་གསལ་བར་བྱེད་ཐབས་ནི། ཁམས་བྱང་ཆུབ་ཀྱི་སེམས་མ་ཉམས་པར་བསྲུང་བ་དང༌། གཞན་ཡང་དམ་ཚིག་གི་རྫས། རྗེ་བཙུན་འཕགས་པ་སྤྱན་རས་གཟིགས་ལྟ་བུ་སྒོམ་པ་ཡིན་ན་ཕྲེང་བ་དཀར་པོ་ཚགས་བྱ། སྐུ་མདོག་མི་གསལ་བའི་དུས་སུ་དེ་ལ་བལྟས་ནས་སྒོམ་པ་ནི་ཁ་དོག་མི་གསལ་བ་གསལ་བར་བྱེད་པའི་མན་ངག་གོ། །དེ་དམ་ཚིག་རྫས་ཡིན་པས་སྦ་བར་བྱའོ། །བདེ་མཆོག་ཡིན་ན་དཔའ་བོ་དཔའ་མོའི་རུས་རྒྱན་གོན་དུ་བཅུག་ནས་དེ་ལ་བལྟ། ཡི་དམ་ལྷའི་སྐུ་གཟུགས་བལྟས་པས་མི་གསལ་བ་གསལ་བར་འགྱུར་རོ། །དུས་ཚོད་ནི།

ནངས་པར་སྔ་དྲོའི་དུས་སུ་ཁ་ནུབ་བྱང་མཚམས་སུ་བལྟས་ནས་བསྒོམ་པ་གསལ། ཕྱེད་ཀྱི་དུས་སུ་ཁ་བྱང་དུ་བལྟས་ནས་བསྒོམ་པ་དང༌། དགོང་མོའི་དུས་སུ་ཁ་ཤར་དུ་བལྟས་ནས་བསྒོམ་པ་ནི་ལྷག་པར་གསལ་བའི་གནད་ཡིན། དེ་ཉམས་སུ་ལེན་པ་ནི་སྐུའི་རྣམ་པར་འགྱུར་བ་ལུས་དག་པར་བྱེད་པའི་རིམ་པ་གསུམ་པའོ། །དེ་ནས་ངག་གི་རྣམ་པར་འགྱུར་བ་ནི་སྤྱིར་ངག་གི་དོན་ཚིག་སྨྲ་བ་ཉུང་བར་བྱ་ཞིང་ངག་བདེན་པའི་ཚིག་ཏུ་སྨྲ་བ་དང༌། ཡི་དམ་ལྷའི་སྙིང་པོ་བགྲངས་བ་དང༌། ངག་ཅི་སྨྲ་ཐམས་ཅད་སངས་རྒྱས་ཀྱི་གསུང་གི་རྣམ་པར་སྨྲ་བར་བྱའོ། །དེ་ལྟར་ཉམས་སུ་བླངས་པས་ངག་གི་ཉེས་པ་བཞི་དག་ནས། ངག་བདེན་པའི་ཚིག་འགྲུབ་པར་འགྱུར་ཏེ། ཆུ་བོ་ཁྱོད་གྱེན་ལ་ལོག་བྱས་པས་གྱེན་དུ་ལོག་པ་སློབ་དཔོན་ལྭ་བ་པ་དང༌། རྒྱལ་པོ་ཨིནྡྲ་བྷོ་དྷི་ལྟ་བུ་སྟེ། དེ་ལོག་པས་ངག་གིས་ཅི་སྨྲས་འགྲུབ་པར་འགྱུར་རོ། །ངག་དག་པའི་རིམ་པ་སྟེ་རིམ་པ་བཞི་པའོ། །དེ་ནས་གཉིད་ཀྱི་རྣམ་པར་འགྱུར་བ་ནི། ཉིན་པར་དགེ་སྦྱོར་གྱི་ཤུགས་མེད་ན་ནུབ་མོ་རྨི་ལམ་མི་ཟིན་པས། ཉིན་པར་དགེ་སྦྱོར་གྱི་ཤུགས་བསྐྱེད་པ་གལ་ཆེ། ཡང་ཉིན་པར་སྒྱུ་ལུས་སྒོམ་པས་མཚན་མོ་རྨི་ལམ་ལ་གནད་དུ་འགྲོ་བ་དང༌། ཉིན་པར་དང་སྲོད་དགུང་ལ་རྒྱུན་ཆད་མེད་པར་བསྒོམ་པར་བྱའོ། །དེ་ཡང་ཉིན་པར་གྱི་དུས་སུ་འགྲོ་འཆག་ཉལ་འདུག་སྤྱོད་ལམ་རྣམ་བཞིར་ཅི་སྣང་བ་ཐམས་ཅད་རྨི་ལམ་ཡིན་པར་འདུག་སྙམ་དུ་རྨི་ལམ་དུ་ཤེས་པར་བྱ། འཁོར་འདས་ཀྱི་ཆོས་ཐམས་ཅད་སྒྱུ་མ་རྨི་ལམ་ཡིན། རྨི་ལམ་ལ་རང་བཞིན་མེད་པ་ཡིན། རྨི་ལམ་དུ་ལྔ་ལྡན་བསྒོམ་པར་བྱ་སྙམ་པའི་དྲན་པ་དང་འདུན་པ་དྲག་པོས་དཀྲི་བར་བྱ་ཞིང༌། དགེ་སྦྱོར་ཅི་བྱེད་ཀྱང་མངོན་དུ་དྲན་པར་བྱའོ། །གཞན་ཡང་འཆི་བ་དང་མི་རྟག་པ་བསམ་པ་དང༌། སྐྱོ་ཤས་ཆེན་པོ་བསྐྱེད་པར་བྱ་ཞིང༌། འདུ་འཛིའི་གཡེངས་བ་ཐམས་ཅད་སྤངས་ལ། དེ་ལྟར་རྒྱུན་ཆད་མེད་པས་མི་ཟིན་ཁ་མེད་ཡིན།

འཛིན་པའི་དུས་ནི། གཉིད་དུ་མ་སོང་བའི་དུས་སུ། བླ་མ་ཡི་དམ་ཇོ་བོ་དཀོན་མཆོག་གསུམ་ལ་ཅིས་ཀྱང་རྨི་ལམ་ཟིན་པར་མཛད་དུ་གསོལ། ཞེས་གསོལ་བ་བཏབ་ཅིང་མོས་གུས་ཀྱི་ཤུགས་བསྐྱེད་ལ། དེ་ནས་ལམ་དུ་བཏང་བ་ནི། བདག་གི་གཏི་མུག་གཉིད་དང་རྨུགས་པ་འདིས། བདག་དང་ཁམས་གསུམ་གྱི་སེམས་ཅན་ཐམས་ཅད་གཉིད་དང་རྨུགས་པ་ཐམས་ཅད་དག་པར་གྱུར་ཅིག་སྙམ་དུ་བརྣག་པར་བྱ་བ་དང༌། དེ་ནས་བདག་དང་ཁམས་གསུམ་གྱི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཅིས་ཀྱང་རྨི་ལམ་ཟིན་པར་བྱ་སྙམ་པའི་དྲན་པ་དང་འདུན་པ་དྲག་པོས་སེམས་བསྐྱེད་པ་ལ་སོགས་བྱའོ། །དེ་ནས་ལྔ་ལྡན་ལ་རྨི་ལམ་དུ་བོགས་ཅི་ཐོན་བྱའོ། །དེ་ལྟར་བྱས་པས། བར་དེར་ཤེས་པ་དྭངས་པ་ཞིག་འོང༌། དེ་ནས་ལྟེ་བའི་འོག་ཏུ་བླ་མ་བསྒོམ་པར་བྱ་ཞིང༌། རྨི་ལམ་ཟིན་པའི་འདུན་པ་དང་ཕྱག་རྒྱ་ཆེན་པོ་གཉིས་ཟུང་འཇུག་ཏུ་སྒོམ་པ་ལ་འདུན་པ་གཏད་པར་བྱའོ། །ཟིན་པའི་རྟགས་ནི་ཤེས་པ་གསལ་བ་དང་དྭངས་པ་དང༌། མི་རྟོག་པའི་ངང་དུ་ཕྲིལ་གྱིས་འགྲོ། ཡང་ན་ཤེས་པ་ཟང་ཟིང་གི་རྣམ་པ་ཅན་དེ་འོང༌། དེའི་དུས་སུ་རྨི་ལམ་ལ་གནད་དུ་འགྲོ་བ་ཡིན་པས། འདི་ཐམས་ཅད་རྨི་ལམ་ཡིན་པར་འདུག་སྙམ་པའི་དྲན་པས་ཟིན་པར་བྱས་ལ། ཉིན་པར་དགེ་སྦྱོར་ཇི་ལྟར་བྱེད་པ་བཞིན་ཉམས་སུ་བླང་བར་བྱའོ། །དེ་ལྟར་བྱས་པས་རྨི་ལམ་ལ་རྨི་ལམ་དུ་ཤེས་ཤིང་དགེ་སྦྱོར་ཉམས་སུ་མྱོང་ན་རྨི་ལམ་ཟིན་པས། དེ་ལ་གོམས་པར་བྱ་ཞིང་རིམ་གྱིས་ཇི་ལྟར་འདོད་པ་བཞིན་ཉམས་སུ་བླང་བར་བྱའོ། །མ་ཟིན་ན་སྙིང་གར་དམིགས་པ་གཏོད་པ་ལ་སོགས་པ་འོད་གསལ་གྱི་དམིགས་པ་ཇི་ལྟ་བ་བཞིན་དུ་བྱའོ། །རྨི་ལམ་ལ་ཉིན་པར་གྱི་དུས་སུ་དྲན་པ་དང་འདུན་པ་ལ་སྦྱོར་བ་གལ་ཆེ་བས་གཅིག་ཀྱང་མ་ཤོར་བར་གྱིས་གསུང༌། མ་ཟིན་པའི་སྐྱོན་མོས་གུས་ཆུང་བ་དང༌། དམ་ཚིག་ཉམས་པ་དང༌། དགེ་སྦྱོར་གྱི་ཕུག་མེད་པ་དང༌། གྲིབ་ཅན་ལ་བརྟེན་ཅིང་འགྲོགས་པ་དང༌།

དྲན་འདུན་གོམས་པ་ཤས་ཆུང་བས་ལན་པ་ཡིན། བག་ཆགས་ཀྱི་ས་བོན་འདག་པར་བྱེད་པ་ལ་གཉིད་འོད་གསལ་དུ་འཇུག་པ་འདི་དགོས་ཏེ། བག་ཆགས་ཀྱི་ས་བོན་མ་དག་ན་བག་ཆགས་ཀྱི་མཚམས་སྦྱོར་བའི་ཉོན་མོངས་པ་མི་སྤོངས་པས། འདི་ཐེག་པ་དམན་པ་ལས་ཁྱད་པར་འཕགས་པ་ཡིན་པས། འཕགས་པ་དགྲ་བཅོམ་པ་རྣམས་ལ་ཡང་འདི་མེད་པ་ཡིན་གསུང༌། འདི་ལ་གོམས་པར་བྱས་པས་རང་འཁོར་འདས་ཀྱི་ཆོས་ཐམས་ཅད་རྨི་ལམ་དུ་ཤེས། རྨི་ལམ་བག་ཆགས་སུ་ཤེས། བག་ཆགས་གདོད་མ་ནས་མ་སྐྱེས་པར་ཤེས། མ་སྐྱེས་པ་སྟོང་པས་ཁྱད་པར་བྱས་པས། དེས་གློ་བུར་གྱི་དྲི་མ་དག་ནས་མྱུར་དུ་བླ་ན་མེད་པའི་བྱང་ཆུབ་ཐོབ་པར་འགྱུར་རོ། །དེ་ལྟར་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་རྣམ་འགྱུར་གསུམ་པོ་འདི་ཉམས་སུ་བླངས་པས་མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ཐོབ་པར་འགྱུར་གསུང༌། དེ་སྒྱུ་ལུས་དག་པའི་ཡོན་ཏན་ཡིན་ནོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དང་པོ་ནས་རྨི་ལམ་དང་རྨི་ལམ་ཡིན་པ་ལ་ཡིན་པར་ཤེས་པར་བྱེད་པའི་ལེའུ་སྟེ་བཅུ་གཉིས་པའོ།། །།དེ་རྣམས་ཀྱིས་དཔལ་ཕག་མོ་གྲུ་པ་ཡན་ཆད་དེ་ལྟར་སློབ་མ་ཁྲིད་ནས་སངས་རྒྱས་སྒྲུབ་པ་ཡིན་ནོ། །རང་བརྩོན་འགྲུས་ཆུང་བས་དེ་རྣམས་ཀྱིས་སངས་རྒྱས་མ་ཐོབ་ན། དེ་ནི་ལུས་ལྟ་བུ་ལ་གེགས་སེལ་དང་བོགས་འདོན་སྙིང་ལྟ་བུ་ཆོས་རྗེ་རིན་པོ་ཆེས་མཛད་པ་ཡིན་ནོ། །གེགས་སེལ་དུ་ཆོས་དྲུག་གསར་མ་མཛད་པ་ཡིན།

དེའི་རྒྱུ་མཚན། དང་པོ་ཆོས་རྗེའི་ཡུམ་སྔ་བར་གྲོངས་ནས། དགུང་ལོ་བཅུ་གསུམ་ཙམ་ལོན་ཙ་ན་ལྕམ་སྲིང་མོ་ཆུང་བ་ཞིག་ཡོད་པས་དེ་ཁུར་གྱིན་ཀློག་ལ་འབྱོན་དགོས་པ་ལས། གཞུག་ན་དེ་ཡང་གྲོངས་ནས། ཕྱིས་ཚོགས་པ་སྐྱོང་བའི་དུས་སུ་ཡང༌། དེ་རྨི་ལམ་དུ་བྱུང་ཙ་ན་ཚོགས་པ་དེར་ཉེས་པ་ཆེན་པོ་རེ་ཡོང་བ་ཞིག་ཡོད། གཉིས་པ་ཕྱིས་བླ་མ་ངད་ཕུ་བ་གྲོངས་ནས། ཁོང་གི་སློབ་མ་མང་པོ་ཡར་ལ་བྱུང་བས། ཁོང་བླ་མ་བཟང་དྲགས་པས་ཁོང་གི་སློབ་མ་རྣམས་ལ་སྨོན་ལམ་བཏབ་པས་དཀའ་བར་བྱུང༌། ཕྱིས་རྨི་ལམ་ན་སྲོད་ཅིག་ལ་ཆོས་རྗེ་ལ་ཞིང་ཞིག་འདུག་པས། སྙེ་མ་རྡོག་གསུམ་གསུམ་ཙམ་ལས་མེད་པ་ཞིག་གི་ཉ་ར་མཛད་ཀྱིན་འདུག་པ་ཞིག་རྨིས། ཐོ་རངས་ལྕམ་སྲིང་མོ་དེ་རྨི་ལམ་དུ་བྱུང་ནས། དེ་ནས་ཆོས་དྲུག་གསར་མའི་རྨི་ལམ་འདི་བསྒོམས་པས། དེ་ནས་ཉེས་པ་མ་བྱུང་ངོ༌། །གསུམ་པ་གཅིག་ཁྲིད་ཅིག་མཛད་པས། བླ་མ་ངད་ཕུ་བའི་སློབ་མ་ཞིག་ན་རེ། ངེད་རང་གི་བླ་མ་ངད་ཕུ་བ་དང་ཆོས་རྗེ་གཉིས་སྒྲིགས་ནས་སྙིང་གར་སྒོམ་མམ། སྟེང་འོག་ཏུ་སྒོམ་ཟེར་བས། དེ་ནས་ཆོས་རྗེས་ཚོགས་སུ་ཆོས་སྐད་གཏོང་དུ་བཅུག་ནས། དགེ་འདུན་རྣམས་ལ། ད་ནང་བག་ཤེས་རབ་གྲགས་ཀྱི་སློབ་མ་ཞིག་ན་རེ། ང་དང་བག་ཤེས་རབ་གྲགས་གཉིས་སྒྲིགས་ནས་བསྒོམ་མམ། རྩིགས་ནས་བསྒོམ་ཟེར། དེ་ང་སྐྱུག་བྲོ། ཁོས་ཅི་ཤེས། ཁོ་ངའི་སློབ་མ་ཡིན། ཁོས་ཅི་ཡང་མི་ཤེས་པས། ང་རང་བསྒོམ་གསུང་ནས། ཆོས་རྗེ་རང་བསྒོམ་དུ་བཅུག་པས། རྨི་ལམ་ན་ཞིང་སྙེ་མ་མཐོ་རེ་ཙམ་པའི་གཉེར་བྱེད་པ་རྨིས་སོ། །དེ་ནས་དགེ་སྦྱོར་གྱི་གེགས་དེས་སོལ་བ་དང༌། བོགས་ཆེན་པོ་བྱུང་ངོ༌། །དེ་ནས་ཆོས་རྗེའི་ཞལ་ནས། བླ་མ་རིན་པོ་ཆེ་ལ་རྨི་ལམ་དང་བར་དོ་འདྲ་བ་ཡིན་པས་བར་དོའི་ཁྲིད་འདི་སྦྱོངས་གསུང་ནས། ཆོས་དྲུག་གསར་མ་འདི་ཁོང་པའི་སྙིང་དང་འདྲ་བས། ཟླ་བ་ཕྱེད་ཀྱིས་གྲུབ་པ་ཐོབ་པ་ཡིན་པས་འདི་ཚགས་གྱིས་ལ་བསྒོམ། ད་གཟོད་སྟོན་དགོས་པའི་དུས་ཤིག་ཡོད་དེ་ཙམ་སྟོན།

འདི་ལ་བྱོན་ན་ཆོས་དྲུག་རྙིང་མ་དང་འདྲ། ཆོས་དྲུག་གསར་མ་འདི། ཁོང་པའི་སྙིང་དང་འདྲ་བས། རྙིང་མ་བཞག་ནས་འདི་སྒོམ་པར་ཡོང་བས་ཁྱོད་ལ་གཏད་པ་ཡིན། ཁ་ཆེམས་རླུང་ལ་འཇོག་པ་ཡིན་པས་འདི་བསྒོམ། དང་པོ་ནས་སེམས་ཅན་སངས་རྒྱས་ཡིན་པ་ལ་གེགས་དམ་པོས་བསྡམས་ནས་མ་རྟོགས་པ་ཡིན་པས། དེ་རྟོགས་པར་བྱེད་པ་ལ་ཆོས་སྒོ་ཕྱེ་ནས། དང་པོ་ཡི་གེ་བརྒྱ་པས་སྡིག་སྒྲིབ་ཆེན་པོའི་གེགས་སེལ། དེ་ནས་ཕྱག་རྒྱ་ཆེན་པོ་བཏབ་ནས་ལུས་ཀྱི་འཁྲུལ་འཁོར་དང་ལྔ་ལྡན་སྒོམ་དུ་འཇུག ཉམས་ལྟ་ལན་བདུན་བྱས་ཏེ་འཁྲུལ་འཁོར་ལོག་པ་དང༌། རྣམ་རྟོག་རྒོད་པའི་གེགས་སེལ། དེ་ནས་བོགས་འདོན་བྱས་ནས་རྣམ་རྟོག་ཕྲ་མོའི་གེགས་བསལ་ནས། གེགས་དང་བྲལ་བ་དང་ཕྱག་རྒྱ་ཆེན་པོ་སྐྱེ། དེ་བྱུང་ཡང་ངོ་མ་ཤེས་པ་དེ་རྩེ་གཅིག་ཡིན། བླ་མའི་གསུང་གིས་ངོ་མ་ཤེས་པའི་གེགས་དེ་བསལ་ནས། ད་ལྟ་ཁྱོད་རང་ལ་སྐྱེས་པ་དེ་ཕྱག་རྒྱ་ཆེན་པོ་ཡིན་བྱས་ནས་ངོ་སྤྲད་པས། མ་རྟོགས་པའི་གེགས་དེས་བསལ་ནས་སེམས་རྟོག་མེད་དེ་རྟོགས་ནས་ཡོང༌། དེ་སྤྲོས་བྲལ་ཡིན། དེ་ནས་རྣམ་པར་རྟོག་པའི་གེགས་ལ་རྡུགས་པས། གེགས་དེས་བསལ་བ་ལ་གཏུམ་མོ་བསྒོམ་ཏེ། འོད་གསལ་གྱིས་སྟོང་པར་བོགས་འདོན། དེ་ནས་རླུང་སེམས་ནང་དུ་གནས་པས་འདོད་ཆགས་ཀྱི་གེགས་སྡང་སྟེ། དེ་སེལ་བ་ལ་གསུམ་ཁྲིད་བསྒོམ། དེ་ཐོན་ཆོས་ཀྱིས་འོད་གསལ་དུ་བསྒྱུར། དེའི་དུས་སུ་སེམས་སྤྲོས་བྲལ་དུ་རྟོགས་ཀྱང་ལུས་དང་སྣང་བ་ཨ་འཐས་སུ་ཆགས་པའི་གེགས་འབྱུང༌། གེགས་དེ་སེལ་བར་བྱེད་པ་རྨི་ལམ་གྱི་ཁྲིད་བསྒོམ། དེ་འོད་གསལ་གྱི་སྟོང་པར་བོགས་འདོན། སྣང་བ་རྨི་ལམ་དུ་བལྟ་ཤེས་ཀྱང༌། ད་རུང་ལུས་ཐ་མལ་པའི་ལུས་ལ་ཞེན་པའི་གེགས་བྱུང༌། དེ་བསལ་བར་བྱེད་པ་ལ་སྒྱུ་ལུས་བསྒོམ། དེ་འོད་གསལ་གྱི་སྟོང་པར་བོགས་འདོན། འོད་གསལ་དེ་གཉིད་མ་ལོག་པར་ཡོད་ཀྱང་གཉིད་ཀྱི་གེགས་ལ་རྡུགས་ནས་རྨི་ལམ་དུ་མི་འདྲོངས་པས། གེགས་དེ་སེལ་བ་ལ་འོད་གསལ་གྱི་ཁྲིད་བསྒོམ།

དེ་ལྟར་བསྒོམས་ཀྱང་ཚེ་འདིར་སངས་རྒྱས་མ་ཐོབ་ན་འཆི་ཁར་ལུས་འཕོས་པས་བསམ་པའི་རང་གཟུགས་དག་ནས་སངས་རྒྱས་ཐོབ་དགོས་པས་འཕོ་བ་སྦྱང༌། དེ་འོད་གསལ་ལ་འཕོ། དེ་ཡང་འཕོ་བ་གནད་དུ་མ་སོང་ན་བར་དོར་འོད་གསལ་འཛིན་དགོས་པས་ད་ལྟ་བར་དོ་སྦྱང༌། དེ་འོད་གསལ་དུ་བསྒྱུར། དེ་ལྟར་གང་ལ་གང་དགོས་ཀྱི་དུས་སུ་སྒོམ་པ་ཡིན། སེམས་མི་གནས་པ་གནས་པར་འདོད་ན་བསམ་གཏན་ཐུན་འཇོག་མ་བསྒོམ། དེ་འོད་གསལ་དུ་བསྒྱུར། ལོངས་སྤྱོད་ཆེ་བར་འདོད་ནས་བསོད་སྙོམས་ཀྱི་ཁྲིད་བསྒོམ། དེ་འོད་གསལ་དུ་བསྒྱུར། བདེ་བ་བསྐྱེད་པར་འདོད་ན་ཐིག་ལེའི་ཁྲིད་བསྒོམ། དེ་འོད་གསལ་དུ་བསྒྱུར། བསྐྱེད་རིམ་ལ་བརྟན་པ་ཐོབ་པར་འདོད་ན་བསྐྱེད་རིམ་བཟླས་པ་སྦྱོར་བའི་ཁྲིད་བསྒོམ། དེ་འོད་གསལ་དུ་བསྒྱུར། རྟག་ཏུ་བླ་མའི་ཞལ་མཐོང་བར་འདོད་ན་འཁོར་ལོ་བཞིའི་བླ་མའི་ཁྲིད་བསྒོམ། དེ་འོད་གསལ་དུ་བསྒྱུར། ཆོས་དྲུག་གསར་རྙིང་གིས་གེགས་ཐམས་ཅད་སེལ་དགོས་པར་བསམ་མོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དོན་གྱི་ཁྲིད་ཀྱི་གེགས་སེལ་བསྟན་པའི་ལེའུ་སྟེ་བཅུ་གསུམ་པའོ།། །།གེགས་རྣམས་བསལ་ནས་ཡོན་ཏན་བོགས་འདོན་པ་ལ་ཟབ་ཆོས་རྣམས་དགོས་པ་ཡིན་པས། རྩེ་གཅིག་ནས་སྒོམ་མེད་མན་ཆད་ལ་ཆོས་དྲུག་སྤྱིའི་ཆིངས་སུ་བསྟན་པ་ཞིག་ཡོད་ན་ཡང༌། དང་པོ་སྤྲོས་བྲལ་གྱི་དུས་སུ་རྗེས་ཤེས་ཨ་འཐས་པའི་གེགས་ཡོད་པས་དེ་སེལ་བ་དང༌། སྐྱོན་ཡོན་ཏན་དུ་བསྒྱུར་ན་བཅུ་ཆོས་བསྒོམ། དེ་ནས་རླུང་སེམས་ནང་དུ་གནས་པས་འདོད་ཆགས་སྐྱེ་བའི་གེགས་ཡོང༌། དེ་སེལ་བ་དང་གསང་སྔགས་ཀྱིས་སྐྱོན་ཡོན་ཏན་དུ་སྒྱུར་ན་སུམ་ཆོས་བསྒོམ། རོ་གཅིག་དང་པོའི་བག་ཆགས་ཀྱི་ས་བོན་རྣམས་གནས་པ་མེད་པར་ལངས་ཡོང་བས། གེགས་དེ་སེལ་བ་དང་སྒྱུར་བ་ལ་མཁས་ཤིང་འབྲས་བུ་སྐྱོན་མེད་ཐོབ་པར་འདོད་ན་འཁོར་ལོ་མ་བསྒོམ། དེས་སངས་རྒྱའོ། །དེས་སངས་མ་རྒྱས་ན། བག་ཆགས་ཀྱི་ས་བོན་མ་ལྷོངས་པས་མི་འདག་པའི་གེགས་ཡིན།

གེགས་དེ་སེལ་བ་ལ་རོ་གཅིག་བར་པ་ལ་བག་ཆགས་ཀྱི་ས་བོན་དག་པར་བྱས་ནས་རིགས་ལྔའི་གྲུབ་པ་ཐོབ་པར་འདོད་ན་འཁོར་ལོ་ལྔ་མ་བསྒོམ། ཀུན་རྫོབ་དོན་དམ་གྱི་གཤིས་ཀྱི་གནས་ལུགས་རྟོགས་པར་བྱས་ནས་སངས་རྒྱ་བར་འདོད་ན་གཤིས་ངོ་སྤྲོད་བསྒོམ། བཟང་ངན་དུས་ཀྱི་མཚམས་འབྱེད་ན་རླུང་ལྟས་བརྟག་པའི་རྩ་བ་ཅན་བསྒོམ། དབང་པོ་ལྔ་ཡིས་ཕྱག་རྒྱ་ཆེན་པོ་ངོས་འཛིན་དུས་ལྭ་ཝ་པའི་ཚིག་བསྡུས་བསྒོམ། དགེ་སྡིག་གི་མཚམས་འབྱེད་ན་ལུང་མ་བསྟན་ངོས་འཛིན་བསྒོམ། ཕྲིན་ལས་བཞི་ལ་དབང་ཐོབ་པར་འདོད་ན་འཁོར་ལོ་བཞིའི་དེ་ཉིད་བསྒོམ། གསང་སྔགས་ཀྱི་མཐིལ་གོ་བས་ཤེས་བྱའི་སྒྲིབ་པ་དག་པར་འདོད་ན་རྩ་རླུང་མ་བསྒོམ། ཆོས་རྣམས་གང་ཟག་གཅིག་ཏུ་འཁྱེར་ཤེས་པར་འདོད་ན་ཆོས་དྲུག་སྤྱིའི་ཆིངས་བསྒོམ། དེ་རྣམས་ཀྱིས་འབྲས་བུ་སོ་སོར་ཐོབ་བོ། །ཐེག་པ་ཆེན་པོའི་ཚུལ། གེགས་སེལ་བདུད་རྩི་དཔུང་པ་ལས། ཟབ་ཆོས་དགོས་པར་བསྟན་པའི་ལེའི་སྟེ་བཅུ་བཞི་པའོ།། །།དེ་ལྟར་ཟབ་ཆོས་རྣམས་བསྒོམས་པས། སྟོང་པ་ཉིད་ལ་རྒྱུ་འབྲས་གནས་ས་མ་རྙེད་པར། ལངས་རྩིས་བྱེད་པ་ལས། དེ་ལུས་གསུམ་ལ་སོགས་གསུམ་ལ་ཡོང་བས། དེའི་གེགས་ལ་རྡུགས་ ཐུག་པའམ་ཐོགས་པ་ ན། གེགས་དེ་སེལ་བ་དང་ཡོན་ཏན་བོགས་འདོན་པ་ལ། ལས་ཆོས་རྣམས་དགོས་པས་བར་ཆད་ཐམས་ཅད་དང་པོ་མ་བྱུང་བ་ནས་སྲུང་དགོས་པས། རང་གཅིག་པུའི་བར་ཆད་བསལ་བས་ཆོག་ན་སྐུ་གསུང་ཐུགས་ཀྱི་སྲུང་འཁོར་བསྒོམ། རང་འཁོར་དང་བཅས་པ་སྲུང་དགོས་ན་བསྲུང་འཁོར་ཞལ་གདམས་མ་དང༌། གཏུམ་པོ་སུམ་བརྩེགས་དང༌། བདེ་མཆོག་གི་སྲུང་འཁོར་བསྒོམ། མི་གནད་ཅན་གྱི་གེགས་ལ་རྡུགས་ན་དབང་བསྡུད་བསྒོམ། ལྟས་བཟང་ངན་གྱི་གེགས་ལ་རྡུགས་ན་ཉམས་གསུམ་གྱི་གདམས་ངག་བསྒོམ། གདོན་དྲག་པོའི་གེགས་ལ་རྡུགས་ན་ཀླུ་ཆེན་བརྒྱད་ཀྱི་གདམས་ངག་བསྒོམ། མཁའ་འགྲོ་མའི་རྒྱས་ཐེབས་པའམ། འདྲེས་འཁྲིད་པ་ལྟ་བུའི་གེགས་ལ་རྡུགས་ན་ཨ་གཅིག་པད་དཀར་གྱི་གདམས་ངག་བསྒོམ།

ལྷན་ཅིག་སྐྱེས་པའི་ལྷ་འདྲེའི་གེགས་བྱུང་ན་གསེར་ཆོས་ཀྱི་གདམས་ངག་བསྒོམ། དཀོར་ཟས་ཀྱི་གེགས་ལ་རྡུགས་ན་ཁ་ཟས་ཀྱི་རྣལ་འབྱོར་བསྒོམ། བདེ་བ་ཤས་ཆུང་བའི་གེགས་ལ་རྡུགས་ན་ལྷན་སྐྱེས་སྙོམས་འཇུག་བསྒོམ། འཆི་རྟགས་ཐམས་ཅད་ཟློག་ན་ཀུ་སཱ་ལིའི་ཚོགས་གསོག་བསྒོམ། ཅིས་ཀྱང་མི་ཟློག་པའི་འཆི་རྟགས་ལས་ཀྱི་གེགས་ལ་རྡུགས་ན་རྟ་རྟོད་ཕུར་ལ་གནོན་པའི་གདམས་ངག་བསྒོམ། བསམ་པའི་དོན་མ་གྲུབ་པའི་གེགས་ལ་རྡུགས་ན་དོན་གྲུབ་ལུགས་གསུམ་གྱི་གདམས་ངག་སྒོམ། བདེ་སྐྱིད་འབྱུང་ལུགས་འཁྲུལ་བའི་གེགས་ལ་རྡུགས་ན་གཡོན་པ་ཀུན་སྤྱོད་བསྒོམ། གདོད་མ་ནས་ལྷ་ཡིན་པ་ངོ་མ་ཤེས་པའི་གེགས་ལ་རྡུགས་ན་གསང་སྔགས་བཙན་ཐབས་སུ་ངོ་སྤྲོད་པ་བསྒོམ། སངས་རྒྱས་དང་བླ་མའི་སྐུའི་དགྲ་ལ་རྡུགས་ན་སྦྱོར་གྲོལ་གྱི་གདམས་ངག་བསྒོམ། བདེ་བ་སྐྱེར་མ་འདོད་ན་སྟེང་སྒོ་རྦ་རླབས་ཀྱི་གདམས་ངག་བསྒོམ། དེས་ཀྱང་མ་སྐྱེས་ན་འོག་སྒོ་སྙོམས་འཇུག་གི་གདམས་ངག་བསྒོམ། དེས་ཀྱང་མ་སྐྱེས་ན་གཏུམ་མོ་ཙཎྜ་ལིའི་གདམས་ངག་བསྒོམ། བདེ་བ་དང་ཉམས་མྱོང་གསང་མི་ཐུབ་པའི་གེགས་ལ་རྡུགས་ན་སྲོག་རྟ་རྔ་ཙམ་ཞིག་འཚོ་ཤེས་པའི་གདམས་ངག་སྒོམ། བདེ་བ་མི་ཐུབ་པའི་གེགས་བྱུང་ན་སྲོག་བྱའི་སྒོ་ང་ཙམ་ཅིག་ཟ་ཤེས་པའི་གདམས་ངག་བསྒོམ། བདེ་སྟོང་འབྱེད་མི་ཤེས་པའི་གེགས་བྱུང་ན་དེའི་དུས་སུ་ཞག་ཉ་མིག་ཙམ་ཞིག་ཉབ་ཤེས་པའི་གདམས་ངག་བསྒོམ། མཁའ་འགྲོ་མའི་བར་ཆད་ཀྱི་གེགས་བྱུང་ན་མཁའ་འགྲོའི་སྲོག་འཚོའི་གདམས་ངག་བསྒོམ། ལྟས་ངན་གྱི་རླུང་གི་གེགས་ལ་རྡུགས་ན་ནུ་མ་བཅུད་ལ་འབོར་བའི་གདམས་ངག་བསྒོམ། ཐ་མལ་གྱི་ལུས་ངག་ཡིད་གསུམ་གྱི་གེགས་ལ་རྡུགས་ན་བཅུད་པ་གསུམ་གྱི་འཁྲུལ་འཁོར་བསྒོམ་མོ། །ལས་ཆོས་ཀྱི་ཆོས་སྐོར་གྱིས་ལྟས་ངན་གྱི་གེགས་སེལ་དགོས། ལྟས་བཟང་པོ་བོགས་འདོན་དགོས་སོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། ལས་ཆོས་དགོས་པར་བསྟན་པའི་ལེའུ་སྟེ་བཅོ་ལྔ་པའོ།།

།།དེས་ཀྱང་མ་ཐུབ་པར་སྐྱེ་བ་སྔ་མའི་ལས་ངན་རྣམས། སྟོང་པ་བསྒོམས་པས་ལྷོངས་ནས་ནད་དུ་ལངས་ན། ན་ཚའི་གེགས་ལ་རྡུགས་ནས་འགྲོ་བས་དེ་སེལ་བ་ལ། རྟེན་འབྲེལ་དང༌། འཁྲུལ་འཁོར་དང༌། དམིགས་པ་གསུམ་གྱིས་སེལ་དགོས། དམིགས་པས་མི་ཟིན་པ་དང་ཆོས་མེད་པ་ལ་རྟེན་འབྲེལ་དང་འཁྲུལ་འཁོར་གྱིས་གེགས་སེལ་བ་ཡིན། སློབ་དཔོན་རྩི་ལུང་པ་དང་སློབ་དཔོན་རྩག་གཉིས་ཀ་ཆོས་རྗེའི་རྟེན་འབྲེལ་གྱིས་ནད་ཀྱི་གེགས་བསལ་བ་ཡིན། ནད་ངོས་མ་ཟིན་པའི་གེགས་བྱུང་ན་དཀྱིལ་ཀྲུང་དང་ནད་བརྒྱ་སྨན་གཅིག་གིས་སོས་པ་ཡིན་པས་དེ་བསྒོམ། སྤྱིར་ནད་ཐམས་ཅད་འབྱུང་བར་བྱེད་པའི་རྒྱུ་རྐྱེན་གཉིས། གནས་པར་བྱེད་པའི་གཞི། འཇིག་པར་བྱེད་པའི་བཅོས་དང་གསུམ་ཡིན་ནོ། །དང་པོ་འབྱུང་བར་བྱེད་པའི་རྒྱུ་ནི། སྔོན་ཐོག་མ་མེད་པ་ནས་བསགས་པའི་ལས་ངན་གྱི་རྒྱུ་ནི་རང་ལ་སྨིན་པ་ཡིན། དེ་ལྡང་བའི་རྐྱེན་ནི་ཉོན་མོངས་པ་ཡིན་ཏེ། དེ་ཡང་འདོད་ཆགས་ལས་གྲང་ནད་ལྡང༌། གདོན་མོ་གདོན་གནོད། ཞེ་སྡང་ལས་རླུང་ངམ་ཚད་པའི་ནད་ལྡང༌། གདོན་ཕོ་གདོན་གནོད། གཏི་མུག་ལས་བད་ཀན་ལྡང༌། མཛེའི་རིགས་རྣམས་ལྡང༌། གདོན་ས་བདག་གནོད། ང་རྒྱལ་ལས་མཁྲིས་པའི་ནད་ལྡང༌། གདོན་ཀླུ་བདུད་གནོད། ཕྲག་དོག་ལས་འདུས་པའི་ནད་ལྡང༌། ནད་ཆ་མཉམ་པར་འདུས་པ་སྐྱེ། གདོན་ཀླུ་བཙན་གནོད། གནས་པའི་གཞི་ཡང༌། ཉོན་མོངས་པ་གནས་པ་དེ་ཙམ་དུ་གནས་སོ། །འཇིག་པའི་བཅོས་ནི་དགེ་བ་ཡིན། ཉོན་མོངས་པ་ལྔ་གཏིང་ནས་སྤངས་ནས་ཚོགས་བསགས་པས་ནད་ཐམས་ཅད་སོས་པ་ཡིན། ཉོན་མོངས་པ་རྒྱུན་མ་ཆད་ན་དམིགས་པ་སྒོམ་ལོ་བྱས་ཀྱང་ནད་སོས་པ་མི་སྲིད། རྟེན་འབྲེལ་གྱིས་ནད་སོས་ཏེ་བོགས་མི་ཡོང༌། དམིགས་པས་ནད་གསོས་པས། དེ་ཐབས་སུ་སོང་ནས་རྟོགས་པ་ལ་བོགས་ཡོང་བ་ཡིན་གསུངས་པས། དམིགས་པས་ནད་གསོ་བ་གནད་ཆེ་བ་ཡིན། དང་པོ་རང་ལ་ནད་གང་བྱུང་ཡང་ཙབ་ཙུབ་མང་པོ་མི་བྱ་བར་དམིགས་པ་ལ་འབད་པ་གལ་ཆེ། ནད་སོས་ན་ཡང་དམིགས་པས་སོས།

མ་སོས་ན་ཡང་དམིགས་པས་མ་སོས། འཆི་བའི་དུས་ལ་བབ་ན་སངས་རྒྱས་སྟོང་གིས་ཀྱང་མི་ལྷོགས། རྐྱེན་དང་བར་ཆད་ཡིན་ན་དམིགས་པས་མི་སོས་པ་གང་ཡང་མེད། སྨན་གྱིས་ནད་སོས་ཏེ་གདོན་མི་སོས། སྔགས་དང་རིམ་འགྲོས་གདོན་སོལ་ཏེ་ནད་མི་སོས། སྨན་དང་སྔགས་ཀྱིས་མ་སོས་པ་དམིགས་པས་སོས་པ་ཡོད། དམིགས་པས་མ་སོས་པ་སྨན་དང་སྔགས་ཀྱིས་སོས་པ་མེད། དམིགས་པས་ནད་དང་གདོན་གཉིས་ཀ་སོས་པས། དམིགས་པ་རང་ལ་བློ་ལིངས་ཀྱིས་བཀལ་ལ། བཟང་དྲུག་ཐུན་ཅིག་བླ་མ་དཀོན་མཆོག་ལ་འབུལ། ནད་སོས་པའི་རྟེན་འབྲེལ་ཡིན། དེ་ནས་བླ་མ་སངས་རྒྱས་སྨན་གྱི་བླར་བསམ་ལ་མདུན་གྱི་ནམ་མཁའ་ལ་སྤྱན་དྲངས་ལ། མཆོད་པ་དཔག་ཏུ་མེད་པས་མཆོད། ལུས་ལོངས་སྤྱོད་ཐམས་ཅད་འབུལ། བདག་གི་ནད་འདི་སོས་པར་བྱིན་གྱིས་བརླབ་ཏུ་གསོལ་ཞེས་སྙིང་ཐག་པ་ནས་གསོལ་བ་གདབ། གསོལ་འདེབས་ཀྱི་གཏོར་མ་བཞི་ཡང་བཤམས་ལ་གསོལ་བ་དྲག་པོ་གདབ། དེ་ནས་དམིགས་པ་བསྒོམ་པར་བྱ་སྟེ། དང་པོ་ལམ་གཏོང་བྱང་ཆུབ་ཏུ་སེམས་བསྐྱེད་པ་དང༌། ལུས་ཡི་དམ་གྱི་ལྷར་བསྒོམ་པ་དང༌། བླ་མ་བསྒོམ་པ། སྟོང་ར་བསྒོམ་པ་དང་བཞི་པོ་འདི་ནད་ཐམས་ཅད་ལ་སྔོན་ལ་བསྒོམ་དགོས། དེ་ནས་དམིགས་པ་བསྒོམ་པ་ཡིན། དང་པོ་དེད་དཔོན་མཛའ་བོའི་བུ་མོས་ལམ་གཏོང་གཅིག་པུས་ཀྱང་དམྱལ་བའི་ནད་ཀྱང་སོས་པ་ཡིན། ཆོས་རྗེས་ནི་སྙིང་རྗེ་དང་བྱང་ཆུབ་སེམས་གཅིག་པུས་ཀྱང་མཛེ་ནད་ཀྱང་སོས་པ་ཡིན། འདམ་པ་ཡ་པོས་ལུས་ཡི་དམ་གྱི་ལྷར་བསྒོམས་པས་ནད་སོས་པས་ཡིན། རྩ་ཐུ་འབག་པས་བླ་མ་སྒོམ་པ་གཅིག་པུས་མཛེ་ནད་ཀྱང་སོས་པ་ཡིན། དུག་ནད་སྟོང་ར་གཅིག་པུས་ཀྱང་སོས་པ་ཡིན། ཅིག་ཅར་དུ་སོས་པར་འདོད་ན་དེ་རྣམས་སྔོན་དུ་སོང་ནས་ལོར་ན་བ་ལ་སྟོང་ར་ཉི་ཤུ་རྩ་གཅིག་བསྒོམ། ཟླ་ནད་ལ་ཞག་བདུན་ཙམ་བསྒོམ། ནད་གློ་བུར་དུ་བྱུང་ན་ཐུན་རེ་བསྒོམ། སྟོང་ར་གང་ཡིན་སྙམ་ན་ལམ་དུ་བཏང༌། བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། བླ་མ་གསང་གནས་སུ་བསྒོམ།

དེའི་ཁོང་པའི་ནང་གི་རྒྱུ་ལྟོ་ཉལ་ཉིལ་ནས། ནང་རོལ་ལ་སོགས་གང་ཡང་མེད་པ། ཕྲུ་མ་ཕུས་བཏབ་པ་འདྲ་བའི་གཙང་སིང་ངེ་བ་ཞིག་ཏུ་བསྒོམ། དེ་ལྟར་བསྒོམས་པས་ནད་ཐམས་ཅད་གཏན་ནས་མེད་པ་གཅིག་ཏུ་ཧྲིལ་གྱིས་འདུས་ནས་ཡོང༌། དེ་ཡང་སྨད་དུ་འདུས་ནས་ཡོང་སྟེ། ནད་གར་འདུས་སར་སྔར་བས་ནར་ཡོང༌། དེ་ནས་ནད་ཕྱིར་འདོན་པ་ནི། ན་ས་དེར་བླ་མའི་སྐུ་ཚོན་གང་པ་ཞིག་བསམ། དེ་ལས་ཡེ་ཤེས་ཀྱི་མེ་སྦ་ལྕག་ཙམ་བྱུང་ནས་འོག་ན་མར་འབར་བར་བསམ་ཞིང༌། དམིགས་པ་མེའི་རྩེ་མོ་ལ་གཏད་པས་སོས་པ་ལ་ཚེགས་མེད་དོ། །དེས་ནད་ཐམས་ཅད་ཕན་ནོ། །ནད་རྒྱ་སྨན་གཅིག་གིས་སོས་པའི་དམིགས་པ་ཡིན་ནོ། །ནད་རེ་རེ་ལ་དམིགས་པ་རེ་རེ། དམིགས་པ་ནི་སྒོམ་ཆེན་པ་ལ་དང་པོ་རླུང་ལོག་ནས་ཡོང་བ་ཡིན་པས་རླུང་ལོག་གི་དམིགས་པ་ནི། རླུང་ལོག་ཡོང་བའི་རྒྱུ་དང༌། བྱུང་བའི་རྟགས་དང༌། དེ་སེལ་བའི་དམིགས་པའོ། །དང་པོ་ཡོང་བའི་རྒྱུ་ནི། སྒོམ་ཆེན་པའི་ཏིང་ངེ་འཛིན་ནི་གནད་དུ་སོང་བས་སྔོན་གྱི་ལས་ངན་རྣམས་ལྷོངས་ནས་རླུང་ལོག་ཡོང་བ་ཡིན་ཏེ། ཨ་མོ་གྷ་པ་ཤའི་རྒྱུད་ལས། གང་ཚེ་དངོས་གྲུབ་འབྱུང་བའི་ཚེ། །དེ་ཚེ་ལས་ཀྱང་ལྡོག་པར་འགྱུར། །ཞེས་གསུང༌། ཉེ་བའི་རྐྱེན་ནི་དམིགས་པ་མཐོས་པ་དང༌། འཁྲུལ་འཁོར་མ་ལེགས་པ་སྟེ་རོ་སྟོད་དགུར་བ་དང༌། ཤེས་པ་སྒྲིམས་ཐལ་བ་དང༌། རྣམ་རྟོག་མགོ་མ་ནོན་པ་དང༌། གྱེན་དྲག་པོ་ལ་ཕྱིན་པ་ལ་སོགས་པ་ལས་ཡོང་བ་ཡིན་ནོ། །བྱུང་བའི་རྟགས་ནི། ཤེས་པ་མི་གནས། ཁ་སྐོམ། འགྲོ་སྙིང་འདོད། སེམས་འཕྲོ། སྙིང་སྲབ། སྙིང་མི་དགའ། ཟུར་ར་རགས། དགེ་སྦྱོར་མེད་པ་ལ་ཀླུ་དང་བསེན་མོའི་ཆོ་འཕྲུལ་རྨི། དགེ་སྦྱོར་ཡོད་པ་ལ་སངས་རྒྱས་ཀྱི་ཞལ་མཐོང༌། རེས་འདྲེ་མཐོང་ཉམས་མཐོ་དམན་སྣ་ཚོགས་པ་ཡོང་ངོ༌། །དེ་རྣམས་བྱུང་ན་རླུང་ལོག་པ་ཡིན་པས། དབེན་པའི་གནས་སུ་འབོལ་བའི་གདན་གདིང༌། རྐང་པ་དཀྱིལ་ཀྲུང་ལྷོད་པར་བྱ། ལག་པ་བརླའི་སྟེང་དུ་ལག་མཐིལ་མར་བསྟན་པ་ཅི་བདེར་བཞག

རྐེད་པ་དྲང་པོར་སྲང༌། རོ་སྟོད་དགྱེ་བར་བྱ། མིག་ཕྱེ་བ་དང་ཙུམ་པ་དམིགས་པ་གནད་དུ་གང་འགྲོ་བྱ། དམིགས་པ་ལྟེ་བའི་འོག་ཏུ་བླ་མའི་སྐུ་འཁྱུད་གང་པ་ཞིག་བསམ། དེ་ལས་མེ་གླ་བའི་རིལ་མ་ཙམ་ཞིག་བྱུང་ནས་ས་འོག་ན་མར་སོང་བར་བསམ། དམིགས་པ་ཡར་མི་ལྡོག ཤེས་པ་མི་གསལ་རྐང་པ་ལ་མར་མ་བྱུགས་པར་ཤད་ཤད་བྱ། དེ་ནས་དྲན་པ་རྙེད་ནས་དམིགས་པ་བསྒོམ། མེའི་རྩེ་མོ་ལ་ཤེས་པ་གཏོད་པ་གལ་ཆེ་བ་ཡིན། མལ་ས་སྔས་མཐོ་བ། བྱིན་གཞོལ་བ་ལ། ཐང་ཆད་པ་དང་ཕྱི་གན་དུ་ཉལ་ལ་བསྒོམ། ལག་པ་བརླ་རྩ་ན་མར་བརྐྱང༌། རྐང་པ་བརྐྱང༌། རྐེད་པ་མན་ཆད་ལ་སྐུ་མཉེ་བྱུག ཟས་བཅུད་ཆེ་བར་བཟའ། ས་འོག་འདོམ་གསུམ་ཙམ་ནས་བྱུང་བའི་རྡོ་སྲབ་མཐུག་རན་པས་དུག་བྱ་དྲང་བའི་བཅས་སྤང༌། དེས་སོས་སོ། །དམུ་ཆུའམ་གེགས་ལ་རྡུགས་ན་དེའི་དམིགས་པས་གེགས་བསལ་བར་བྱ་སྟེ། དང་པོ་དམུ་ཆུ་བྱུང་བའི་རྒྱུ་དང༌། བརྟག་པའི་ཐབས་དང༌། དེ་སེལ་བའི་བཅོས་དང༌། རྗེས་བཅད་པ་དང་བཞི་ཡིན། དང་པོ་རིང་བའི་རྒྱུ་སྔར་དང་འདྲ། ཉེ་བའི་རྒྱུ་འཁྱགས་ཆེས་པ་དང༌། བརླན་ལ་ཡུན་རིང་བསྡད་པ་དང༌། ས་བདག་གི་གདོན་གནོད་པ་དང༌། ཆུ་དུས་སུ་མ་བཙགས་པར་བསྡམས་པ་དང༌། ཆུ་ལྷག་མ་ལུས་པ་དང༌། རླུང་གནད་དུ་མ་ཚུད་པ་དང༌། སྒོམ་ཆེན་པའི་དབང་དུ་བྱས་ན་བདེ་བ་ཉམས་ཀྱིས་དོགས་ནས་འདྲེན་པའི་མཐར་བསྲུང་བའི་འཁྲུལ་འཁོར་འདི་བྱས་པས་ལན་གཅིག་ལྡོག་པ་ལྟར་འོང་སྟེ། རླུང་གྱེན་ལ་ལོག་ནས་དྲི་ཆེན་དྲི་ཆུ་རྣམས་རིམ་ཆགས་ནས། ལོ་གསུམ་ན་ཚུར་གསལ་བ་འདོད་ཀྱིས་ཡོང་བ་ཡིན། རྗེ་རིན་པོ་ཆེ་ཉིད་ལ་ཡང་ལོ་གསུམ་ན་ཚུར་གསལ་བ་ལས་མ་ཚོར། སྐུ་ཁམས་ཨེན་ཅིག་འཕར་ནས་འདུག་པ་ཉེ་གནས་སྒོམ་གསལ་བྱ་བའི་མི་དབང་པོ་ཤིན་ཏུ་རྣོ་བ་ཞིག་ཡོད་པས། འདིར་ཆུ་འདུག། རླུང་གསང་ཐམས་ཅད་འཕར་ནས་འདུག་ཟེར། དེ་ནས་སྐུ་ཇེ་སྙུང་ཇེ་སྙུང་ལ་ཟླ་བ་དགུ་རུ་སྙུང་ནས། གྲོངས་སམ་སྙམ་པ་ལ་ཐུགས་པའི་དུས་སུ། དཔལ་ཕག་མོ་གྲུ་པས་གསུངས་པ་ཡིན་ནམ།

ལྷའི་བུས་གསུངས་པ་ཡིན་ནམ། ཆོས་རྗེའི་ཞལ་ནས། བླ་མ་རིན་པོ་ཆེ་ལ་སོགས་པའི་ཉེ་གནས་རྣམས་ལ། ད་ནང་ཐོ་རངས་ཀྱི་ནམ་མཁའི་སྒྲ་དེ་ཐོས་སམ་གསུང༌། མ་ཐོས་ཞུས་པས་ཚིགས་སུ་བཅད་པ་འདི་བྱོན་ཏེ། ལྷག་མ་རླུང་གི་སྦྱོར་བ་ཡིས། །སྐྲན་དང་དམུ་ཆུ་འབྱང་བར་འགྱུར། །རྡོ་རྗེ་སྲིན་པོའི་འཁྲུལ་འཁོར་གྱིས། །ཉེས་པ་ཐམས་ཅད་དབྱུང་བར་བྱ། །ཞེས་པ་འདི་གསེར་ཁང་གི་ནམ་མཁའ་ལ་གྲགས་ནས། དེ་ཐོས་སམ་བྱས་པ་ཡིན། འོ་ནའང་ང་རང་གི་ཡིད་ལ་བྱུང་བ་ཡིན་སྲིད་གསུང༌། འོ་དེ་རྣམས་ཀྱི་དོན་ཤེས་སམ་གསུང༌། མ་ཤེས་ཞུས་པས། དེ་ལ་འདི་ལྟར་བྱེད་པ་ཡིན་གསུང་ནས། དེའི་ཉིན་མོ་ནས་གཟིམ་མལ་གྱི་སྔས་ལེགས་པར་སྟོད་ནས་འཁྲུལ་འཁོར་འདི་མཛད་པས་ཆབ་ཐོན་པ་ལ་ཚེགས་མ་བྱུང༌། དེ་ཉིན་རང་ལ་བྲེ་ལྔ་ཙམ་ཐོན། དེ་ནས་ཚེགས་མེད་པར་ཞག་ལྔས་སོས་པ་ཡིན་གསུང༌། གཉིས་པ་བརྟག་པའི་ཐབས་ལ། མགོ་ན་ནས་ཟས་མི་འཇུ། སྐོམ་འཐུངས་ཀྱང་འཆག་རྒྱུ་མེད། རྐང་པའི་བོལ་གོང་དང་ལྕེའི་འོག་དང་དམིགས་ཕུགས་དང་བཅུ་དྲུག་མདོ་ལ་སོགས་པའི་རླུང་གསང་རྣམས་སྐྲངས། ལུས་ཟུངས་ཆུང་ངོ༌། །གསུམ་པ་འདོན་པའི་ཐབས་ནི། སྟན་དཔའུ་དཀར་པོ་བྱ། མལ་སྔས་མཐོ་བ། བྱིན་གཞོལ་བར་བྱ། རྐང་པ་མར་ཤར་གྱིས་བརྐྱང་ལ་དེ་ནས་ཅུང་ཟད་བསྐུམ། རྟིང་པ་གཉིས་ཕྱིར་འགྱེལ་བ་ལ་མཐེབ་མོའི་རྩེ་མོ་སྤྲད་པ་ཙམ་བྱ། ལག་པ་གཉིས་ཀྱིས་འཕོངས་བཙོས་ནས་ཡར་འཐེན་པ་ཙམ་བྱ། དེ་ནས་རླུང་མནན་གྱིན་ཐེན་པས། སྦུ་བ་འདྲ་ཚོ་ཅིག་མར་ལ་ཡོང༌། དེ་ནས་ཆུ་འཆག་པའི་འཁྲུལ་འཁོར་བྱས་ལ་དེ་ནས་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ། ལྟེ་བའི་འོག་ཏུ་བླ་མ་དམ་པའི་སྐུ་ཚོན་གང་པ་ཞིག་བསྒོམ། དེ་ལས་ཡེ་ཤེས་ཀྱི་མེ་ཐུར་དུ་འབར་བས། ཆུ་ལམ་ལ་ཐོན་ན་རྩ་ཕྲ་བས་ཆད་འགྲོ། ཐིག་ལེ་ཡང་ཉམས་འགྲོ་བས་མེ་དེ་ལ་འབར་བར་མི་བསམ། བཤང་ལམ་ན་མར་མེ་འབར་བར་བསམ་ན་ཆུ་དུས་ཅིག་ལ་ཐོན་ནས་འགྲོ་བས་མེ་དེ་ལ་འབར་བར་མི་བསམ།

མེ་ཆུ་ལམ་དང་བཤང་ལམ་གཉིས་ཀྱི་བར། བག་ཆུ་ལམ་ལ་ཉེ་ཙམ་ན་མར་འབར་བར་བསམས་ནས། འདོམ་སུམ་ཅུ་རྩ་ལྔ་ན་མར་སོང་བར་བསམ། དེའི་དུས་སུ་འོག་རླུང་བཤང་ལམ་ལ་ཕུལ་ཙམ་བྱའོ། །དམིགས་པ་མེའི་རྩེ་མོ་ལ་གཏད་ལ་བསྒོམ། དེ་ལྟར་བསྒོམས་པས་ཆུ་མར་ལ་ཐོན་ནས་ཡོང༌། ཧ་ཅང་འབྱངས་དྲགས་ན་འཆི་དོགས་ཡོད་པས། འོག་རླུང་དལ་བར་འཇམ་མོར་ཐེན་པས་འབྱངས་པ་འཆད་དོ། །བཞི་པ་རྗེས་བཅད་པ་ནི། ཟླ་བ་གཅིག་ཙམ་དུ་བྱམས་སྙིང་རྗེ་བྱང་ཆུབ་ཀྱི་སེམས་འབྱོངས་པར་བསྒོམ། དེས་ཡར་ལྷན་དུ་འགྲོ། དམིགས་པ་དེ་ཉིད་ཟླ་བ་རེ་ཙམ་དུ་སྲིངས་ལ་བསྒོམ། དམིགས་པ་ཡུན་ཐུང་ན་རྩ་མིག་ཏུ་ཆུའི་ལྷག་མ་ལུས་ནས། རྩ་རུལ་ནས་ནད་ལྡོག་པ་ཡིན། བླ་མ་མལ་ཞིག་ཀྱང་དམིགས་པ་ཡུན་ཐུང་བས་ལན་པ་ཡིན་གསུངས་པས་ཆུ་ཟད་ནས་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ་གལ་ཆེའོ། །རྩ་སྟོང་པར་ཡོད་པས་སེམས་གསུམ་གྱི་རླུང་བཅུག་པས་ཡོན་ཏན་བོགས་ཐོན་ནས་ཡོང་བ་ཡིན་ནོ། །དེ་ལྟར་སྒོམ་དུས་ཟས་དང་ཁར་ཅི་བྱུང་བཏང་ངོ༌། །དམུ་ཆུའི་གེགས་སེལ་ལོ། །དེ་ནས་དུག་གི་གེགས་དབྱུང་ན། དང་པོ་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་སྟོང་པར་བསྒོམ། དུག་བྱུང་ནས་ཡུན་རིང་དུ་ལོན་ན་སྟོང་ར་ཡུན་རིང་དུ་བསྒོམ། བྱུང་མ་ཐག་ཡིན་ན་ཡུན་ཐུང་བས་ཆོག སྟོང་ར་ཕྲུ་མ་ཕུས་བཏབ་པ་བཞིན་དུ་བརྩོན་འགྲུས་དྲག་པོས་བསྒོམ་པས། སྤྱི་བོའི་གཙུག་ནས་རྐང་པའི་མཐིལ་ན་ཡོད་པའི་དུག་ཐམས་ཅད་ཐོན་ནས་སྨད་དུ་འདུས་ཡོང༌། གར་འདུས་པའི་སར་སྔར་བས་ན་ཡོང་བས་ན། དེར་བླ་མའི་སྐུ་ཚོན་གང་པ་ཞིག་བསམ། དེ་ནས་ཕྱིར་འདོན་ཏེ། འདི་ལ་མར་བཤལ་བ་དང་སྐྱུག་པ་གཉིས་ལས། སྐྱུག་པ་འདི་ནད་པ་ལ་གཟན་པར་འདུག་གསུང༌། གཤལ་བ་ལ་པདྨ་དཀར་པོ་ཁ་ཕྱིར་བསྟན་པ་ཞིག་བསམ། དེ་ལ་ཤེས་པ་མ་ཡེངས་པར་བཏད། ཡང་ན་གཞུ་གུ་ཐུང་ན་མར་མེ་འབར་བར་བསམ། ས་འོག་དཔག་ཏུ་མེད་པ་ནས་མར་སོང་བར་བསམ། རླུང་ཅུང་ཟད་མནན་པས་བཤལ་ནས་མ་ཐོན་ན་ཆུ་སྐོལ་ལ་ཐར་ནུ་བ་གཏང་བས་ཐོན་པ་ལ་ཚེགས་མེད་དོ། །ཡང་རྨོངས་པ་ངོ་མཚར་སྐྱེད་པར་འདོད་ན།

མདུན་དུ་རིན་པོ་ཆེའི་སྣོད་བཞག་ལ། སྐེ་དེངས་དེངས་པ་སྐྱུག་པའི་འཁྲུལ་འཁོར་བྱས་པས་དུག་ཐམས་ཅད་སྔོ་ལྗང་ཁྱུག་ཁྱུག་པ་སྐྱུག སྣོད་ལ་ཁད་ཁད་འབྱར་ནས་མི་ཁོག་པ་ཡོང༌། དེ་ནས་རྗེས་བཅད་པ་ནི་ལྟེ་བའི་འོག་ཏུ་བླ་མ་བསྒོམས་ནས། དེ་ལས་ཡེ་ཤེས་ཀྱི་མེ་སྦ་ལྕག་ཙམ་ཞིག་ཐུར་དུ་འབར་ཏེ། བཤང་ལམ་ནས་ས་འོག་ན་མར་ལ་འདོམ་སུམ་ཅུ་ཙམ་ན་མར་ལ་སོང་བར་བསམ་ཞིང་དམིགས་པ་མེའི་རྩེ་མོ་ལ་གཏད་པ་བསྒོམ། དེ་ནས་ཞག་འགའ་ཧཱུྃ་མཐིང་ནག་མགོ་ཐུར་དུ་ལྟ་བ་ཞིག་བསྒོམ། དེ་ལས་མེ་ཐུར་དུ་འབར་བར་བསམ་པས་དུག་གི་རིགས་ཐམས་ཅད་སོས་ནས་ཡོང་གསུངས་སོ། །དུག་གི་གེགས་སེལ་ལོ། །ཡང་སྐྱེ་བ་སྔོན་མའི་ལས་ངན་རྣམས་དགེ་སྦྱོར་བྱས་པས་ལྷོངས་ནས། སྟོང་པ་ལ་གནས་ས་མ་རྙེད་པར་ལངས་ནས་མཛེ་ལ་སོགས་པར་ལྡང་བས་མཛེའི་གེགས་ལ་རྡུགས་ཉེན་ཡོད་པས། མཛེ་བྱུང་ན་སྟོང་ཉིད་སྙིང་རྗེ་མཛེ་འུར་འདེད་བསྒོམ། དེ་ལ་ལུས་ཀྱི་འཁྲུལ་འཁོར། སེམས་ཀྱི་འཁྲུལ་འཁོར། ངག་གི་འཁྲུལ་འཁོར་གསུམ་གྱིས་ཉམས་སུ་བླང་ངོ༌། །དང་པོ་ལུས་ཀྱི་འཁྲུལ་འཁོར་ནི། ལུས་དཀྱིལ་ཀྲུང་བྱ། སྨིན་ཕྲག་བསྡུས་ནས་མཆི་མ་ལྷུག་པ་བཞིན་དུ་བྱ། སེམས་ཀྱི་འཁྲུལ་འཁོར་འདུ་ཤེས་པ་རྣམ་པ་ལྔའི་སྒོ་ནས་སྙིང་རྗེ་བསྒོམ། དང་པོ་མའི་དྲིན་དྲན་པར་བྱ། དེ་ནས་བདག་ལ་གནོད་པར་བྱེད་པའི་འདྲེ་འདི་བདག་གི་མ་ཡིན་པས་སྙིང་རེ་རྗེ། མ་འདིས་བུའི་དོན་དུ་ལས་ངན་པ་བྱས་པའི་སེམས་འཁྲུལ་ནས་གཞན་ལ་གནོད་པ་མི་སྐྱེལ་དབང་མེད་པས་འདི་སྙིང་རེ་རྗེ་སྙམ་དུ་བསམ། གཞན་ལ་གནོད་པ་བསྐྱལ་བའི་འབྲས་བུ་ངན་སོང་དུ་སྐྱེ་སྟེ་སྙིང་རེ་རྗེ་ངན་སོང་དུ་ལན་གཅིག་སྐྱེས་པས་མི་ཆོག་ཏེ། འཁོར་བ་མཐའ་མེད་དུ་འཁྱམ་དགོས་པས་སྙིང་རེ་རྗེ། འཁོར་བ་མཐའ་མེད་དུ་འཁྱམས་པའི་དུས་སུ་རེ་ས་བུ་རང་ཉིད་མིན་པ་མེད་སྙིང་རེ་རྗེ་སྙམ་དུ་བསམ། ངག་གི་འཁྲུལ་འཁོར། བདག་ལ་གནོད་པར་བྱེད་པ་འདི་སྙིང་རེ་རྗེ་སྙིང་རེ་རྗེ་ཞེས་ཕྲེང་བ་ལ་བགྲངས་པ་སྟོང་སྟོང་ཙམ་དང༌།

སེམས་ལ་ཚུགས་པ་མེད་པར་བསྒོམ། སེམས་ལ་ཚུགས་པ་མེད་པའི་སྙིང་རྗེ་དེ་སྐྱེས་ན་ནད་བཟློག གནོད་བྱེད་ལ་སྙིང་རྗེ་མ་སྐྱེས་ན་ནད་མི་སོས་པ་ཡིན། གནོད་བྱེད་ལ་སྙིང་རྗེ་སྐྱེས་པས་ནད་སོས། སེམས་ཅན་ཐམས་ཅད་ལ་སྙིང་རྗེ་སྐྱེས་པས་ནད་མི་ལྡོག་པ་ཡིན། དེ་ནས་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ལྔ་ལྡན་བསྒོམ་སྙམ་དུ་བསམ་ནས། སྙིང་རྗེ་དང་སྟོང་པ་ཟུང་དུ་འཇུག་པས་མཛེ་སོས་པ་ལ་ཚེགས་མེད། དམིགས་པ་སྙིང་རྗེ་གཅིག་པུ་ཡིན་པས་ཅིས་ཀྱང་མ་ཡེངས་པ་ཞིག་དགོས། མཛེ་འུར་འདེད་དུ་ལྷའི་སྒྲ་བཙུན་རྒོད་ཀྱིས་བཏང་བ་ཡིན་གསུང༌། ཆོས་རྗེ་ལ་མཛེའི་གེགས་སེལ་བ་དང་སངས་རྒྱས་སུ་བོགས་ཐོན་པ་ཡིན་གསུང༌། ཡང་མིད་དཀྱུས་

བད་ཀན་གྲེ་ཐོགས་ ཀྱི་གེགས་ལ་རྡུགས་ན་གེགས་དེ་སེལ་དགོས་པས། མིད་དཀྱུས་བྱུང་བའི་རྒྱུ་ཕོ་བའི་མེ་དྲོད་ཤི་བས་མ་ཞུ་བ་དང༌། ནོར་གྱི་ཞེན་པ་ཆེས་པས་ཡོང་བའོ། །དེ་བཅོས་པའི་ཐབས་བསོད་ནམས་ཀྱི་ཚོགས་བསགས། ལུས་དཀྱིལ་ཀྲུང་བཅས། ལམ་དུ་བཏང༌། བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། སྟོང་ར་བསྒོམས་ནས་གསང་གནས་སུ་མེ་བུ་ཆུང་གི་ཁུ་ཚུར་ཙམ་ཞིག་ལ་ཤེས་པ་གཏད་ལ་བསྒོམ། དམིགས་པ་མི་གསལ་ཀྱང་ཤེས་པ་དེར་རྩེ་གཅིག་ཏུ་གཏད་པས་དྲོད་སྐྱེ། དེས་ཟས་འཇུ། ཟས་མ་ཞུ་བའི་རླངས་པ་དྲི་མ་ཆུང་དུ་འགྲོ། དེས་དང་ཁ་བདེའོ། །རྗེས་ལ་ཟླ་བ་གཅིག་ཙམ་དུ་ཟས་དྲོད་བཅོས་སུ་བཏོང༌། ཡང་ལུགས་གཅིག་ལ། གཞུ་གུ་ཐུང་དུ་ཧཱུཾ་དམར་པོ་མགོ་ཐུར་དུ་ལྟ་བ་ཞིག་བསྒོམ། དེ་ལས་མེ་ཐུར་དུ་འབར་བས་ས་འོག་ན་མར་ནར་གྱིས་སོང་བར་བསམ་ཞིང་མེའི་རྩེ་མོ་ལ་ཤེས་པ་གཏད་ལ་བསྒོམ། ཡང་ན་གསང་གནས་སུ་བླ་མའི་སྐུ་ཚོན་གང་པ་ཞིག་བསམ། དེའི་ཐུགས་ཀ་ནས་གསེར་གྱི་རྡོ་རྗེ་རྩེ་ལྔ་པ་ཞིག་བྱུང་ནས། དབང་ཆེན་གསེར་གྱི་ས་གཞི་ལ་ཐུག་པར་བསམ། དེས་མིད་དཀྱུས་ཀྱི་གེགས་སེལ། སྣ་ཁྲག་འཆོར་བའི་གེགས་ལ་རྡུགས་ན་ལུས་དཀྱིལ་ཀྲུང་བྱ། ལམ་གཏོང་ལ་སོགས་བཞི་བྱ། སྣ་བུག་གཡས་ནས་བྱུང་ན་ལག་པ་གཡོན་ས་ལ་བཙུགས། ལག་པ་གཡས་པ་པུས་མོ་ལ་བཀབ། ཨོག་མ་དཔུང་པ་གཡས་པ་ལ་དགབ་བོ། །གཡོན་ནས་བྱུང་ན་གཡོན་དུ་དེ་བཞིན་བྱའོ། །དམིགས་པ་བཤང་ལམ་དུ་ཧཱུྃ་མཐིང་ནག་མགོ་ཐུར་ལ་བསྟན་པ་ཞིག་བསམ་མོ། །དེ་ལས་མེ་ཐུར་ལ་འབར་བར་བསམས་ལ་རླུང་བཟུང༌། ཁྲག་ཁོང་པར་བཏོང༌། དེས་ཀྱང་མ་སེལ་ན་གན་རྐྱལ་དུ་ཉལ་ལ་མགོ་ཐུར་ལ་བསྟན་ལ་ཁྲག་ཁོང་པར་བཏོང༌། དེས་ཁྲག་རང་གནས་སྙགས་ནས་སོས། དྲི་ཆུ་བསྡམས་པའི་གེགས་བྱུང་ན་ལམ་པ་ཀའི་འཁྲུལ་འཁོར་གྱིས་བསལ་བར་བྱ་སྟེ། འདི་ནི། ཁར་དགའ་བཟའ་གྲུབ་པའི་རྒྱལ་མོ་བྱ་བ། གྲུབ་ཐོབ་མ་ཞིག་དགོན་པ་ནས་ཟས་མང་པོ་ཁྱེར་ནས།

ལམ་ཁ་ཞིག་ཏུ་མི་ལ་འདོད་ཚད་བྱིན་པས་ཟས་དེ་ཉུང་དུ་མི་འགྲོ་བར་དེ་ཀ་ཙམ་རེ་ལོག་ནས་ནང་དུ་ཁྱེར་བ་ཞིག་འདུག་པས། དེ་ལ་འཁྲུལ་འཁོར་འདི་ཞུས་པ་ཡིན་གསུང༌། ཕོ་བ་རྒྱུ་མ་སྒྲིལ་ནས་ན་ན། ལུས་ཙོག་པུར་བསྡད་ལ་རྐང་པ་ཅུང་ཟད་བསྒྲད། འཕོངས་ས་ལ་མ་རེག་པར་བྱ། ལག་པ་གཉིས་བརླའི་ཟུར་ན་མར་ལ་བཙུགས། ཁ་གནམ་དུ་གདངས། མགོ་ཐུར་དུ་དལ་བུས་དགུག་ཅིང༌། རླུང་ཐུར་དུ་དུལ་བུས་མནན། ངག་ཏུ་ཨུ་ཞེས་བརྗོད་ཅིང་བཤང་ལྕི་བཙིར་བ་བཞིན་དུ་བྱ། དེས་ཆུ་འགགས་པ་དང་དྲི་མ་འགགས་པ་ལ་སོགས་པ་གང་ཡིན་ཡང་སོས་པ་ལ་ཚེགས་མི་འདུག་གསུང༌། དགག་པའི་གེགས་ལ་རྡུགས་ན་སྙིང་ལ་འབབ་ཉེན་ཡོད་པས། དང་པོ་སྙིང་གི་དཀྱིལ་དུ་བླ་མ་བསྒོམ། དེ་ནས་སྙིང་གི་བླ་མ་ལ་མེ་འབར་ནས། སྐེའི་གག་པ་སྲེགས་པར་བསྒོམ། དེ་ནས་མེའི་རྩེ་མོར་གུག་ནས་བཤང་ལམ་ན་མར་འབར་བར་བསམ། དེ་སྒོམ་ན་རླུང་གྱེན་ལ་ལོགས་ནས་སྲོག་འདོར་དོགས་ཡོད་གསུང༌། ཡང་ལྷོག་པ་བྱུང་ན་སྙིང་གི་དཀྱིལ་དུ་བླ་མ་བསྒོམ། བླ་མ་ལས་མེ་འབར་ནས། ལྷོག་པ་བྱུང་བའི་རྩེ་མོ་ལ་འབར་བར་བསམ། དེ་ནས་མེ་ལྕེ་ཐུར་དུ་ས་འོག་ན་མར་འབར་བར་བསམ། མགོ་ལ་ལྷོག་པ་བྱུང་ན་དམིགས་པ་སྐེ་མན་ཆད་དུ་བསྒོམ། གཟེར་གྱི་གེགས་ལ་རྡུགས་ན་ན་ས་དེར་བླ་མའི་སྐུ་མཐེ་བོང་ཙམ་ཞིག་བསམ། གཟེར་འཕོས་ནས་ན་ན། གང་ན་ས་དེར་བླ་མའི་སྐུ་བསྒོམ། སྤྲག་སྤྲིག་ལས་མེད་པའི་དུས་སུ། བླ་མའི་སྐུ་སྤྲིན་ཡལ་བ་ལྟར་བསམས་པས་ཅིས་ཀྱང་སོས་ཡོང་ངོ༌། །ཚད་པའི་ནད་ཀྱི་གེགས་ལ་རྡུགས་ན་ལྟེ་བའི་འོག་ཏུ་ཐིག་ལེ་ཟླ་ཉ་འདྲ་བ་ཞིག་བསྒོམ། ཡང་ན་ལྟེ་བར་བླ་མ་བསྒོམ། བླ་མ་དེ་ལས་དགུན་ལོ་གསར་ནང་གི་ཆུ་འདྲ་བའི་འཁྱགས་རུམ་ཆིལ་ཆིལ་བ་ཞིག་བསྒོམ། སྟོད་ན་བ་དང་གློ་ཆམ་གྱི་གེགས་ལ་རྡུགས་ན་སྲིན་པོའི་ཞལ་སྟོང་ཧ་རེ་བསྒོམ། དེར་པདྨ་འདབ་མ་བརྒྱད་པ་ཁ་བུབ་ཏུ་བལྟས་པ་གདུགས་ལྟ་བུ་ཞིག་བསྒོམ། སྐྲན་གྱི་གེགས་ལ་རྡུགས་ན་གང་ན་ས་དེར་མེ་མཐེ་བོང་ཙམ་ཞིག་བསམ་ལ།

ཨོཾ་མེ་མེ་ས་ཧཱུྃ། སྤྲེ་ཏེ་ས་མ་ཡ་ཀུ་ཀ་ར་ཙ་ཡ་སྭཱ་ཧཱ། ཞེས་བཟླས་ནས་བཟའ་བཏུང་ཐམས་ཅད་ལ་བཏབ། ཡང་ན་སྐྲན་གྱི་དཀྱིལ་དུ་བླ་མ་བསྒོམ་ཞིང་དེ་ལས་མེ་མཆེད་པས་སྐྲན་ཚིགས་པར་བསམ། ཡང་སྐྲན་གྱི་དཀྱིལ་དུ་ཇོ་བོ་ཐུགས་རྗེ་ཆེན་པོ་བསྒོམ། ན་ཚ་ཆེར་སོང་ན། དམིགས་པ་གཞན་བསྒོམ། ཕྱག་རྒྱ་ཆེན་པོ་བསྒོམ། དམིགས་པ་བཏུད་དྲགས་ན་སྐྲན་བརྡོལ་ནས་འཆི་དོགས་ཡོད་པས་དམིགས་པ་གཞན་བསྒོམ་པ་དེ་ཡུལ་བཙལ་བ་བྱ་བ་ཡིན། སྲིད་བཅད་པ་ནི་རིམ་འགྲོ་བྱ་གསུང༌། འཁྲུ་བའི་གེགས་ལ་རྡུགས་ན། ཚ་འཁྲུ་ལ་སྤུ་མཚམས་ཟླ་བ་ལྟ་བུའི་ཐིག་ལེ་ཤིན་ཏུ་གསལ་བ་བསྒོམ། གྲང་འཁྲུ་ལ་སྤུ་མཚམས་ཟོ་བ་ཞབས་རྡོལ་བ་ལྟ་བུ་ཞིག་ཏུ་བསྒོམ། འབྲས་ཀྱི་གེགས་ལ་རྡུགས་ན། འབྲས་ཀྱི་དཀྱིལ་དུ་བླ་མའི་སྐུ་ཉུང་འབྲུ་ཙམ་ཞིག་ལས་མེ་མཆེད་ནས་ནད་ཀྱི་དངོས་པོ་ཚིགས་པར་བསམ། དམིགས་པ་གང་ན་བ་ངོས་ཀྱི་རྐང་མཐིལ་དུ་པདྨ་དཀར་པོ་ཤར་མ་ཐག་འདྲ་བ་ཞིག་བསམ་མོ། །ཡང་ན་འབྲས་ཀྱི་སྟེང་དུ་མེ་ཉུང་འབྲུ་ཙམ་ཞིག་བསམ། དེས་ཁ་སོས། ཁར་བསྒོམས་པས་གཏིང་སོས་ཡོང་ངོ༌། །མཁྲིས་པའི་གེགས་ལ་རྡུགས་ན་སྟོང་ར་ཞག་བདུན་བསྒོམ། དེ་ནས་ཁོང་པའི་ནང་ན་མར་གངས་ཆུ་གྲང་མོ་འདྲ་བའི་ཆུ་བོའི་རྒྱུན་ཅིག་རྟག་ཏུ་འབབ་པར་བསམ་མོ། །བད་ཀན་གྱི་གེགས་ལ་རྡུགས་ན་སྟོང་ར་ཞག་བདུན་བསྒོམ། དེའི་ནང་ན་མར་རྩ་གསུམ་ཤར་རེ་ཡོད་པར་བསམ། ནད་ཀྱི་དངོས་པོ་ཨ་གཅིག་ཏུ་བསམ་མོ། །རྒྱུ་གཟེར་དང་གཟེར་ཐུང་གི་གེགས་ལ་རྡུགས་ན། རྩ་དབུ་མ་དང་གཡས་གཡོན་གཉིས་གསལ་གདབ། འདིའི་ཡར་སྣ་ཚངས་བུག་གི་ནང་སྣ་བུག་གཉིས་ཟུག་པ། མར་སྣ་རྡོ་རྗེ་ནོར་བུ་ལ་ཟུག་པ་ཕྱི་དཀར་ནང་དམར་བ། སྦོམ་ཕྲ་མདའ་སྙུག་ཙམ་ཞིག་བསྒོམ། དེས་ཁྲག་གི་འཁྲུ་ཅིག་ཡོང་ངོ༌། །མཆིན་དྲི་ཁ་སྐོར་ན་བའི་གེགས་ལ་རྡུགས་ན་དེ་ཉིད་སྟོང་པར་བསམས་པའི་ནང་དུ་བླ་མའི་སྐུ་ཚོན་གང་བ་ཞིག་བསམ་མོ། །གློ་ན་བའི་གེགས་ལ་རྡུགས་ན་ལྟེ་བར་བླ་མ་ལ་སེམས་རྩེ་གཅིག་ཏུ་བསྒོམ་མོ། །སྐྲངས་ལོ་ན་བའི་གེགས་ལ་རྡུགས་ན།

ན་ས་དེར་མེ་ལྕགས་སྲེགས་པ་འདྲ་བ་ཞིག་ཆེར་འབར་བར་བསམ་མོ། །སྣ་གཞི་འོན་པའི་གེགས་ལ་རྡུགས་ན་སྣ་བའི་བུ་གར་ཇོ་བོ་ཐུགས་རྗེ་ཆེན་པོ་བསྒོམ། ཨི་བུའམ་གློ་ན་བའི་གེགས་རྡུགས་ན་ལྟེ་བའམ་གསང་གནས་སུ་བླ་མ་ལ་དམིགས་པ་རྩེ་གཅིག་ཏུ་གཏད་ནས་རླུང་བག་རེ་བཟུང་ངོ༌། །ཟས་ཟོས་ཚད་མ་ཞུ་བའི་གེགས་ལ་རྡུགས་ན། ལུས་དཀྱིལ་ཀྲུང་བྱས་ལ་ལག་པ་གཉིས་པུས་མོ་ལ་བསླན། ལྟེ་བའི་འོག་ཏུ་མེ་སོར་གཅིག་ཙམ་ཞིག་བསྒོམ་ལ་དཀྲུག་འཁོར་བྱའོ། །རྣ་བ་ན་བའི་གེགས་ལ་རྡུགས་ན། རྣ་བ་ན་བ་ཕར་ལ་མེ་མདུང་དམར་པོ་ཞིག་ན་ར་ར་ཕྱིར་འབར་བར་བསམ་མོ། །དྲི་མ་དང་ཆུ་བསྡམས་ན། དྲི་ཆུ་འདི་མ་ཤོར་བར་བྱ་སྙམ་དུ་བསམ། ཡང་ན་མཚན་མའི་ཁར་ཉུང་དཀར་ལྟ་བུའི་འོད་ཅིག་བསམ། དབུགས་ཁུང་དུ་ཡང་འོད་དཀར་པོ་ནས་ཙམ་ཞིག་བསམ་མོ། །མགོ་ན་བའི་གེགས་ལ་རྡུགས་ན། ལྟེ་བའི་འོག་ཏུ་སིང་ངེ་བ་ཞིག་བསམ། དེའི་ནང་དུ་ཇོ་བོ་ཐུགས་རྗེ་ཆེན་པོ་འོད་ཟེར་དང་བཅས་པ་ཞིག་བསམ། ཚོན་གང་བ་དེ་ལ་ཕུར་ཚུགས་སུ་བསྒོམ་ན་ཅིག་ཆར་བདེའོ། །རྨའི་གེགས་ལ་རྡུགས་ན་རྨའི་ཁར་ཨ་དཀར་པོ་འོད་ཟེར་དང་བཅས་པ་ཞིག་བསམ། དེ་གཏིང་སོས། གཏིང་དུ་བསྒོམས་པས་ཁ་སོས་སོ། །ཡང་ན་བླ་མ་བསྒོམ། ཡང་ན་འོད་ཟེར་ནས་ཙམ་ཞིག་བསྒོམས་པས། སྣ་ཁྲག་ཐོན་ནས་སོས་སོ། །སྤྱིར་དཔུང་པ་ནས་ལག་ངར་གྱི་ནད་རྣམས་སོར་མོ་ན་མར་སོང་བར་བསམ་མོ། །སྟོད་ཀྱི་ནད་རྣམས་ལྟེ་བ་ན་མར་སོང་བར་བསམ་མོ། །སྨད་ཀྱི་ནད་རྣམས་སྲིན་ཞལ་ན་མར་སོང་བར་བསམ་མོ། །ལར་དམིགས་པ་ཐམས་ཅད་སྒོམ་པའི་དུས་སུ་རྟོགས་པ་གཞན་གྱིས་བར་དུ་མ་ཆོད་པར། འབད་པ་དྲག་པོས་ཉིན་མཚན་ཁ་སྦྱར་དུ་བསྒོམ་ན་ནད་ཀྱི་རིགས་རྒྱུ་ཉོན་མོངས་པ་མི་དགེ་བ་དང་དམིགས་པ་གཉིས་ལྷན་དུ་མི་གནས་པ་ཡིན་པས། ནད་བསྡད་ས་མེད་པར་མྱུར་དུ་འཚོའོ། །དེ་ནས་དམིགས་པ་ལ་ལྟེམ་རྐྱང་མ་ཞུགས་པར་བྱའོ། །ལྟེམ་རྐྱང་བྱུང་ན་ནད་ཀྱང་མཐོ་དམན་ཅན་དུ་འོང་བས་འཕྲོ་བཅད་པའམ།

ཐེ་ཚོམ་གྱིས་བཞག་ན་འཆི་བ་ཡིན། བསྒོམས་ནས་ནད་སོས་པ་དང་བོགས་ཐོན་པ་གཉིས་ཀ་ཡོང༌། སྤྱིར་ནད་རབ་འབྲིང་མཐའ་མ་གསུམ་ལས། ནད་རབ་ལ་དམིགས་པ་སྒོམ་པས་ནད་དྲག་ཏུ་ཡང་མ་སོང༌། ཐུར་ཡང་མ་སོང་ནས་ནད་མ་སློངས་པ་ཡིན། དེའི་དུས་སུ་ནད་འདི་དམིགས་པས་མི་སོས་པར་འདུག་སྙམ་ནས་དམིགས་པ་འཇོག་ཉེན་ཡོད་པས། དེའི་དུས་སུ་དམིགས་པ་ལ་འབུང་དགོས་པ་ཡིན་ནོ། །ཡང་མཛེ་ནད་དྲག་པོ་ལ་གཉེན་པོ་སྟོབས་བསྐྱེད་ནས་བསྒོམས་པས། དམིགས་པས་ནད་ཟིལ་གྱིས་མནན་ནས་གར་སོང་ཆ་མེད་པར་ནད་ལས་གྲོལ་ནས་འགྲོའོ། །ནད་འབྲིང་ལ་དམིགས་པ་བསྒོམ་པས་ལྷོངས་ནས་ནར་འགྲོ། དེའི་དུས་སུ་དམིགས་པས་མི་ཕན་པར་འདུག་སྙམ་ནས་འཇོག་ཉེན་ཡོད། དེ་ནར་སོང་བ་དེ་དམིགས་པས་ནད་དེའི་དུས་སུ་ནན་ཏན་ཆེར་བསྒོམས་པས་ནད་ཅིག་ཅར་དུ་འཚོའོ། །ནད་ཐ་མ་ལ་དམིགས་པ་བསྟན་ཙམ་གྱིས་སོས་པར་འགྱུར་རོ། །ལར་ནད་གང་ཡིན་ཡང་ཐེངས་ཅིག་སོས་པ་དང་འཕྲོ་མི་བཅད་དེ། འཕྲོ་བཅད་ན་ནད་ལྡོག་པའི་རིགས་མང་ངོ༌། །ནད་སོས་ཀྱང་ཕྱག་རྒྱ་ཆེན་པོ་དང་དམིགས་པ་ཟུང་འཇུག་ཏུ་བསྒོམ། བསོད་ནམས་ཀྱི་བསགས་པ་ཆུང་བའི་རིགས་ལ་ལར་ནད་དྲག་པོ་བྱུང་བའི་དུས་སུ་དམིགས་པ་གཅིག་པུ་བཏུད་དྲགས་ན། ཁྱི་ཕུགས་སུ་བདས་པ་དང་འདྲ་བས་འཆི་དོགས་ཡོད་དོ། །འདི་ལ་ཡུལ་འཚོལ་བ་དང་སྲིད་གཅོད་པ་གཉིས་གལ་ཆེའོ། །སྲིད་གཅོད་པ་ནི་བསོད་ནམས་ཀྱི་ཚོགས་གསོག་པ་ལ་འབད་དོ། །ཡུལ་བཙལ་བ་ནི། དམིགས་པ་ཅུང་ཟད་གློད་ནས། ཕྱག་རྒྱ་ཆེན་པོ་བསྒོམས་པས། འདུས་མ་བྱས་ཀྱི་རང་ས་འཚོལ་ནས་ཟུང་འཇུག་ཏུ་བོགས་ཡོང་བ་ཡིན་ནོ། །གག་པ་དང་ལྷོག་པའི་དམིགས་པ་ལ། ཡུལ་ཟུང་བ་ཞེས་བྱ་སྟེ། སྙིང་གི་དཀྱིལ་དུ་བླ་མ་བསྒོམ། དེས་ནད་མི་འཕེལ་བ་ཡིན་གསུང༌། ཚད་པ་རི་ཐང་མཚམས་སུ་སླེབ་ནས་ཁ་ཟས་དྲོད་ཅན་དང་བཅུད་ཅན་རྣམས་དང༌། རི་ཐང་མཚམས་ནི་ནད་སོས་ནས་དང་ཁ་བྱེ་སྟེ། ནུབ་མོ་གཉིད་མ་ཟིན་ན་རི་ཐང་མཚམས་སུ་སླེབ་པ་ཡིན་ནོ། །འདིས་ནི་དམིགས་པ་ཐམས་ཅད་ཀྱི་སྒྲོག་འགྲེའོ། །གེགས་སེལ་བ་ཡིན་པས།

གེགས་སེལ་ནས་ཟུང་འཇུག་ནམ་མཁའ་ལྟ་བུར་འཆར་རོ། །དེས་ན་གེགས་སེལ་ཞེས་བྱའོ། །རྟེན་འབྲེལ་གྱིས་ནད་སོས་པའི་གནད་རྣམས་བླ་མའི་ཞལ་ལ་འདྲིའོ། །དམིགས་པས་ནད་སེལ་བའི་གེགས་སེལ་ལོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དམིགས་པ་དགོས་པར་བསྟན་པའི་ལེའུ་སྟེ་བཅུ་དྲུག་པའོ།། །།དང་པོ་གཞི་ཡང་མ་བཅོས་པ་མི་སློབ་པའི་ཟུང་འཇུག་ཡིན། འབྲས་བུ་ཡང་མ་བཅོས་པ་མི་སློབ་པའི་ཟུང་འཇུག་ཡིན་ཏེ། དཔལ་ཕག་མོ་གྲུ་པའི་ཞལ་ནས། རྒྱུ་གཅིག་ལམ་གཅིག་འབྲས་བུ་གཅིག །ཐ་དད་འཛིན་པས་འཁོར་བར་འཁྱམས། །གསུང༌། དེ་འཁྲུལ་འཁོར་ལོག་པས་རྩ་རླུང་འཁྲུལ། དེས་གེགས་རྣམས་འབྱུང་བས། དེས་སངས་རྒྱས་མ་སྟེར་བས། དང་པོ་རྟག་ཆད་ཀྱི་ལྟ་བའི་གེགས་ཡན་ཆད་ནས། ཐ་མ་ཤེས་བྱའི་སྒྲིབ་པ་གང་ལ་གང་དགོས་པ་དེ་སྒོམ་པ་ཡིན། དེ་དང་ཕྱག་རྒྱ་ཆེན་པོ་བསྲེ་བ་ལ་སློབ་པའི་ཟུང་འཇུག་ཟེར་བ་ཡིན། རྟག་ཏུ་གེགས་སེལ་སྦྱང་བ་དང༌། མི་དགོས་པའི་དུས་སུ་སྒོམ་པ་ཡིན། གེགས་མེད་པའི་དུས་སུ་སྤྱིར་དམ་པའི་ཆོས་ལྔ་ལྡན། བྱེ་བྲག་ཏུ་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པ་གདོད་མ་ནས་མི་སློབ་པའི་ཟུང་འཇུག་དེ་གཅིག་པུ་སྒོམ་པ་ཡིན། ཆོས་རྗེ་ཕག་མོ་གྲུ་པའི་ཞལ་ནས་ཀྱང༌། ཐབས་ལམ་མཆོག་རྣམས་ཉམས་སུ་བླངས་གྱུར་ཀྱང༌། །ཡོན་ཏན་མ་སྐྱེས་འབྲས་བུ་མང་བྱུང་ན། །སྐྱེས་མཆོག་བླ་མ་དམ་པའི་མོས་གུས་མཆོག །དེ་བཞིན་གཤེགས་པ་གཉུག་མ་སྙིང་པོའི་ངང༌། །དང་བའི་ཡིད་ཀྱིས་སྒོམ་པ་མ་གཏོགས་པ། །འབྲས་བུ་ཚེ་འདིར་ཐོབ་པར་ག་ལ་འགྱུར། །ཞེས་གསུང༌། ཆོས་རྗེ་རིན་པོ་ཆེའི་ཞལ་ནས་ཀྱང༌། ངས་ཁྱེད་རྣམས་རི་ཁྲོད་ལ་སྒོམ་དུ་བཏང་བ་དེ། རྩ་བསྒོམ་དུ་མ་བཏང་ངོ༌། རླུང་བསྒོམ་དུ་མ་བཏང་ངོ༌། །བྱང་ཆུབ་ཀྱི་སེམས་གཉིས་དབྱེ་བ་མེད་པའི་ཏིང་ངེ་འཛིན་སྒོམ་ཏུ་བཏང་བ་ཡིན་ནོ་གསུང༌། བླ་མ་རིན་པོ་ཆེའི་ཞལ་ནས་ཀྱང༌། རྩ་དང་རླུང་དང་ཐིག་ལེ་དང༌། །ཆོས་དྲུག་གསར་རྙིང་མན་ངག་རྣམས། །ཟབ་ཅིང་རབ་ཟབ་ཤིན་ཏུ་ཟབ། །ཟབ་པའི་མཆོག་དག་ཡིན་མོད་སྟེ། །རེས་འགའ་ལྟོ་འགྲངས་བྱ་ན་ལྟར། །སྐབས་སུ་བསྒོམ་པར་བྱ་བ་ཡིན། །རྟག་ཏུ་ཉམས་སུ་བླང་བའི་ཆོས། །དམ་ཆོས་ལྔ་ལྡན་རིན་ཆེན་ཡིན། །གསུང༌།

དེ་ནས་གེགས་མ་བྱུང་བའི་དུས་སུ་ལྔ་ལྡན་ལ་སྙིང་ཐག་པ་ནས་བསྒོམ། དེ་ལྟར་བསྒོམས་པས་རྣལ་འབྱོར་བཞིའི་རིམ་པ་སྐྱེ་སྟེ། ཅིག་ཆར་བའི་གང་ཟག་གིས་སྒོམ་མེད་དུ་འགྲོ་བ་ཡང་ཡོད། ཐོད་བརྒལ་བས་རེས་རང་སེམས་ཆོས་སྐུར་གོ། །རེས་ཉམས་མེད་པར་འགྲོ་བ་ཡང་ཡོད། རིམ་གྱིས་པ་ལ་དང་པོ་རྩེ་གཅིག་སྐྱེ། དེ་ནས་སྤྲོས་བྲལ་སྐྱེ། དེ་ནས་རོ་གཅིག་སྐྱེ། དེ་ནས་སྒོམ་མེད་སྐྱེ་སྟེ། དེ་རེ་རེ་ལ་ཡང་ཐ་མ་དང་འབྲིང་དང༌། རབ་དང་གསུམ་གསུམ་སྐྱེའོ། །དང་པོ་རྩེ་གཅིག་ཐ་མ་ནི། རེས་བཟང་རེས་ངན་རྩེ་གཅིག་ཐ་མ་ཡིན། སྟོང་ཉིད་ལ་རྩེ་གཅིག་པ་རྒྱུན་ཆད་མེད་པ་དེ་རྩེ་གཅིག་འབྲིང་ཡིན། གསལ་སྟོང་ཟུང་དུ་ཆུད་པ་དེ་རྩེ་གཅིག་རབ་ཡིན་ནོ། །རྩེ་གཅིག་ཐམས་ཅད་ཉམས་ཡིན། །རབ་རྟོག་པ་མེད་གསུང༌། རྩེ་གཅིག་ལ་བོགས་མ་ཐོན་ན་བོགས་འདོན་ལ་ཞེན་པ་གསུམ་བཏང་སྟེ། ལུས་ནང་སྟོང་ར་བྱ། ལོངས་སྤྱོད་བླ་མ་ལ་འབུལ། ཏིང་ངེ་འཛིན་གྱི་ཞེན་པ་བཏང་བ་ནི། ཉམས་བཟང་བ་ལ་དགའ་བ་སྤང༌། ངན་པ་ལ་མི་དགའ་བ་སྤང༌། ཆོས་སྐུའི་མོས་གུས་བྱ་བ་ནི། བླ་མ་རྣམས་ལ་ཆོས་སྐུར་བལྟས་ལ། རང་ལ་ཆོས་སྐུར་སྐྱེ་བའི་གསོལ་བ་བཏབ། དེ་ལྟར་བསྒོམ། ཅི་ཞིག་ལྟར་ན་སྤྲོས་བྲལ་སྐྱེ་སྟེ། དེ་ལ་ཡང་ཐ་འབྲིང་རབ་གསུམ་ཡོད། སྤྲོས་བྲལ་ཐ་མའི་དུས་སུ་སེམས་ཉིད་ངོ་ཤེས་ཙམ་ལས་རྟོག་པ་མ་གྲུབ་པར་མི་ཤེས། ཆོས་ཟབ་པ་དང་རྒྱ་ཆེ་བ་མི་གོ། །རང་གི་སེམས་རང་ངོ་ཤེས་ཀྱང་སྒོམ་མཐར་ཐུག་ཏུ་མི་ཤེས་སོ། །དེའི་དུས་སུ་དབེན་པར་མོས་གུས་བྱས་པས་སྤྲོས་བྲལ་འབྲིང་སྐྱེ། དམྱལ་བར་འགྲོ་མཁན་མེད། སེམས་སྐྱེ་བ་མེད། འདི་རང་གིས་ཆོག་སྙམ་པ་འོང༌། བླ་མ་ལ་ཡང་རེས་སངས་རྒྱས་སུ་མཐོང༌། རེས་བདུད་དུ་མཐོང་བ་ཡོང༌། འདིའི་དུས་སུ་བླ་མ་ལ་མོས་གུས་བཅོས་མ་ཚུན་ཆད་བྱས་ནས་བསྒོམས་པས་སྤྲོས་བྲལ་རབ་སྐྱེ། སྤང་བྱ་སྤང་དུ་མེད། གཉེན་པོ་སྒོམ་དུ་མེད་སྙམ་པ་འོང༌། དེ་ནས་བླ་མ་ལ་མོས་གུས་བྱས་ཀྱིན་བསྒོམས་པས་རོ་གཅིག་ཐ་མར་འགྲོ།

དེའི་དུས་སུ་ལུས་སེམས་སྣང་བ་གསུམ་སེམས་གཅིག་པུ་གོ་བ་དེ་ཡིན། དེ་ནས་མོས་གུས་ཀྱི་སྒོམ་པས་རོ་གཅིག་འབྲིང་སྐྱེ་སྟེ། ལུས་སེམས་སྣང་བ་གསུམ་སྒོམ་རོ་གཅིག་ཏུ་འདྲེས་པ་དེ་ཡིན། གཞན་ལ་ཕན་གནོད་ནུས་སོ། །རོ་གཅིག་རབ་ཀྱི་དུས་སུ་འཁོར་འདས་མཉམ་པ་ཉིད་སྐྱེ་མེད་གཅིག་པུར་འགྱུར། མངོན་ཤེས་འཆར་རོ། །ཡང་མོས་གུས་བྱས་ཀྱིན་སྒོམ་མེད་དུ་འཆར། དང་པོ་སྒོམ་མེད་ཐ་མ་བསྒོམ་བྱ་དང་སྒོམ་བྱེད་བྲལ་བའི་གོ་བའི་སྒོམ་མེད་དེ་ཡིན། འབྲིང་སྒོམ་པའི་འོད་གསལ་དང༌། ཤི་བའི་འོད་གསལ་ནས་བར་དོར་སངས་རྒྱས་པའི་སྒོམ་མེད་དང༌། སྤྲོས་བྲལ་རབ་ཡན་ཆད་ལ་ཡོང་ངོ༌། །རབ་ཚེ་འདིར་ཡོང་བའི་སྒོམ་མེད་ནི། རྗེས་ཤེས་མ་ལུས་པར་དག་ནས་སྣང་སེམས་དང་བྲལ། སྣང་སེམས་གཉིས་མེད། བསྒོམ་བྱ་དང་སྒོམ་བྱེད་གཉིས་མེད་ནམ་མཁའ་ལ་ཡོན་ཏན་དང་ཕྲིན་ལས་གཉིས་འབྱུང་བ་ཡིན་ནོ། །རྣལ་འབྱོར་བཞི་ཀ་ལ། ཐོད་བརྒལ་བ་རེས་བཟང་རེས་ངན་པ་འོང༌། ཅིག་ཅར་བ་ཅིག་ཅར་དུ་སྐྱེ་བ་འོང༌། རིམ་གྱིས་པ་ལ་རྣལ་འབྱོར་བཞི་རིམ་པས་བསྐྱེད་ནས་སྒོམ་མེད་དུ་སངས་རྒྱའོ། །དེའི་དུས་སུ་ལུས་དག་པས་སྐུ་མི་ཟད་པ་རྒྱན་གྱི་འཁོར་ལོ་འབྱུང༌། ངག་དག་པས་གསུང་མི་ཟད་པ་རྒྱན་གྱི་འཁོར་ལོ་འབྱུང༌། སེམས་དག་པས་ཐུགས་མི་ཟད་པ་རྒྱན་གྱི་འཁོར་ལོ་འབྱུང༌། རླུང་དག་པས་དབྱེར་མེད་སྐུ་བཞི་གཅིག་ཏུ་འགྱུར་རོ། །དང་པོ་ནས་ཆོས་སྐུ་ཡོན་ཏན་ཕྲིན་ལས་དང་བཅས་པ་གདོད་མ་ནས་གནས་ཡིན་པ་སྟེ་གེགས་རྣམས་ཀྱིས་སྒྲིབ་པ་ཡིན། དེ་ནས་སྒྲིབ་པ་གསུམ་གྱི་གེགས་ཡོད་ཚད་བསལ་ནས། ཆོས་སྐུ་ཡོན་ཏན་ཕྲིན་ལས་དང་བཅས་པ་དེ་མངོན་དུ་འགྱུར་ཏེ། ཆོས་སྐུ་གདོད་མ་ནས་སྟོང་པ་ཉིད་གཤིས་ལ་གནས་པ། རྟོག་མེད་གཅིག་པུར་མཉམ་པའི་སྒོམ་མེད་དེ་ཡིན། ལོངས་སྐུ་གཟུགས་སྡུག་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་ལ་སོགས་པ་གཤིས་ལ་དགའ་བ་ཡོད་ཚད་ཡིན། སྤྲུལ་སྐུ་སེམས་ཅན་ལ་ཕན་ཚད་རྣམས་ཡིན།

དེ་ཡང་རྟོག་མེད་ཡིན། སེམས་བསྐྱེད་གསུམ་གྱིས་དེ་རྣམས་མཐར་ཕྱིན་པར་བྱེད་པ་ཡིན་ཏེ། སེམས་བསྐྱེད་གསུམ་གྱིས་མེད་ན་དེ་རྣམས་མཐར་མི་ཕྱིན། སེམས་བསྐྱེད་གསུམ་གསུམ་སྟེ་དགུར་ཡང་གཤིས་ཀྱིས་གནས་སོ། །སྨོན་པ་ལ་ཡང་སྨོན་པའི་སྨོན་པ། སྨོན་པའི་འཇུག་པ། སྨོན་པའི་གདམས་ངག་གསུམ་ཡིན། སྨོན་པའི་སྨོན་པ་བྲམ་ཟེའམ་ཁྱེའུ་སྣང་བྱེད་སངས་རྒྱས་ཤཱཀྱ་ཐུབ་པ་ཆེན་པོ་ལ་འདི་འདྲ་ཞིག་ཡིན་ན་དགའ་བ་ལ་སྙམ་པ་དེ་ཡིན། དེ་སྨོན་པ་ཚད་མ་ཅན་ཡིན་པས། ཞིང་ཁམས་མི་མཇེད་ཀྱི་ཞིང་འདི་ཐོབ། གནས་དང་པོ་ཝ་ར་ཎ་སཱིར། འཁོར་དམན་པ་ཉན་ཐོས་ཀྱི་ཐེག་པ་གཙོ་ཆེ་བ། ཆོས་འཁོར་དང་པོ་ལ་བྱུང༌། ཆོས་དགག་སྒྲུབ་ཀྱི་བསླབ་པ་བྱུང་ངོ༌། །འབྲས་བུ་ཁམས་ལ་ཆགས་པ་བྲལ་བ་དགྲ་བཅོམ་པ་ཡིན་ནོ། །གནས་ཚད་ཅན། ཆོས་འཁོར་གནས་དང་ཡངས་པ་ཅན། །ས་དཀར་ཅན་དང་ལྷ་ཡི་གནས། །བྱིས་པ་གསོ་དང་ཀོ་ཤམ་བྷི། །འབྲོག་དང་མཆོད་རྟེན་རི་དང་ནི། །འོད་མའི་ཚལ་དང་སྒྲ་གཅན་དང༌། །སེར་སྐྱའི་གནས་ཀྱི་གྲོང་ཁྱེར་ཏེ། །འདི་རྣམས་སུ་ནི་ཐུབ་པ་ཡིས། །སྐྱེས་མཆོག་ལོ་ནི་རེ་རེ་བཞུགས། །ཉི་ཤུ་རྩ་བཞི་མཉན་ཡོད་དུ། །སྨན་གྱི་ནགས་སུ་ལོ་བཞི་སྟེ། །འབར་བ་ཕུག་གི་ནང་དུ་གཉིས། །རྒྱལ་པོ་ཁབ་ཀྱི་གྲོང་དུ་ལྔ། །དཀའ་བ་སྤྱད་པ་ལོ་དྲུག་སྟེ། །ཉི་ཤུ་རྩ་དགུ་ཁབ་གནས་སུ། །རྒྱལ་བའི་དེ་ལྟར་བརྒྱད་ཅུ་ལ། །ཐུབ་མཆོག་དམ་པ་མྱ་ངན་འདས། །སྐུ་ཚེ་ཚད་ཅན་ཉིད་དུ་གསུང༌། །བློན་པོའི་སྨོན་པའི་འབྲས་བུ་ཡིན། །ད་སྨོན་པའི་འཇུག་པ་ནི། བསམ་པ་རང་ཉིད་ཤཱཀྱ་ཐུབ་དེ་ལྟ་བུ་ཞིག་ཐོབ་པར་འདོད་པའི་བསམ་པས་སྨོན་པའི་རྗེས་སུ་འབྲངས་ནས། འཁོར་བའི་སྡུག་བསྔལ་ཤེས་པར་བྱེད་པ་དང༌། དེའི་རྒྱུ་ཀུན་འབྱུང་སྤོང་བ་དང༌། མྱ་ངན་ལས་འདས་པའི་ལམ་སྤྱིར་ཕ་རོལ་ཏུ་ཕྱིན་པ་དྲུག་སྤྱོད་དགོས། བྱེ་བྲག་ཏུ་ཤེས་རབ་ཀྱི་ཕ་རོལ་ཏུ་ཕྱིན་པ་འཕགས་པའི་ལམ་ཡན་ལག་བརྒྱད་པ་དང་ལྔ་ལྡན་ཟུང་དུ་འཇུག་དགོས།

དེའི་འབྲས་བུ་འགོག་པ་མངོན་དུ་བྱེད་པ་ཡིན། དེ་རྣམས་བསྐལ་པ་གྲངས་མེད་དང་པོ་ལ་སྤྱད་པས། འབྲས་བུ་བྲལ་བའི་འབྲས་བུ་སུམ་ཅུ་སོ་གཉིས་དང༌། རྣམ་པར་སྨིན་པའི་འབྲས་བུ་སུམ་ཅུ་སོ་གཉིས་ཏེ་ཡོན་ཏན་དྲུག་ཅུ་བཞི་འབྱུང༌། དེ་ནས་སངས་རྒྱའོ། །བྲལ་བའི་འབྲས་བུ་སུམ་ཅུ་རྩ་གཉིས་ནི་སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་ཆོས་བཅོ་བརྒྱད་ཡིན་ནོ། །དེ་རྣམས་སངས་རྒྱས་འབྱུང་བར་བྲལ་བའི་འབྲས་བུའོ། །དེས་ཆོས་སྐུ་འབྱུང་བ་ཡིན་ནོ། །རྣམ་པར་སྨིན་པའི་འབྲས་བུ་སུམ་ཅུ་རྩ་གཉིས་ནི་མཚན་བཟང་པོ་སུམ་ཅུ་རྩ་གཉིས་ཡིན་ནོ། །དེས་གཟུགས་སྐུ་འབྱུང་བ་ཡིན་ནོ། །ཡོན་ཏན་དྲུག་ཅུ་རྩ་བཞི་ནི་རྒྱུ་འདི་རྣམས་ལས་འབྱུང་བ་ཡིན་ཏེ། སྟོབས་བཅུ་ནི། གནས་དང་གནས་མིན་ལས་རྣམས་ཀྱི། །རྣམ་སྨིན་དང་ནི་དབང་པོ་དང༌། །ཁམས་རྣམས་དང་ནི་མོས་པ་དང༌། །ཀུན་འགྲོ་ལམ་དང་བསམ་གཏན་སོགས། །ཉོན་མོངས་དྲི་མ་མེད་པ་དང༌། །གནས་ནི་རྗེས་སུ་དྲན་པ་དང༌། །ལྷ་ཡི་མིག་དང་ཞི་བ་དང༌། །མཁྱེན་པའི་སྟོབས་ནི་རྣམ་པ་བཅུའོ། །མི་འཇིགས་པ་བཞི་ནི། ཆོས་ཀུན་རྫོགས་དང་བྱང་ཆུབ་དང༌། །གེགས་ནི་འགོག་པར་བྱེད་པ་དང༌། །ལམ་སྟོན་པ་དང་འགོག་སྟོན་ལ། །མི་འཇིགས་པ་ནི་རྣམ་པ་བཞི། སངས་རྒྱས་ཀྱི་མ་འདྲེས་པའི་ཆོས་བཅོ་བརྒྱད་ནི། འཁྲུལ་དང་ཅ་ཅོ་མི་མངའ་སྟེ། །སྟོན་པ་དྲན་པ་ཉམས་མེད་མངའ། །མཉམ་པར་མ་གཞག་ཐུགས་མི་མངའ། །མ་བརྟགས་བཏང་སྙོམས་མི་མངའ་སྟེ། །འདུན་པ་བརྩོན་འགྲུས་དྲན་པ་དང༌། །ཤེས་རབ་རྣམ་གྲོལ་རྣམ་གྲོལ་གྱི། །ཡེ་ཤེས་གཟིགས་པ་ཉམས་མི་མངའ། །ལས་རྣམས་ཡེ་ཤེས་སྔོན་འགྲོ་དང༌། །དུས་ལ་ཡེ་ཤེས་སྒྲིབ་པ་མེད། །དེ་ལྟར་བཅོ་བརྒྱད་འདི་དག་གཞན། །སྟོན་པའི་མ་འདྲེས་ཡོན་ཏན་ཡིན། །དེ་རྣམས་བྲལ་བའི་འབྲས་བུ་སུམ་ཅུ་རྩ་གཉིས་སོ། །སྐྱེས་བུ་ཆེན་པོའི་རྣམ་པར་སྨིན་པ་ནི་མཚན་སུམ་ཅུ་རྩ་གཉིས་ནི། ལེགས་གནས་འཁོར་ལོས་མཚན་པ་དང༌། །ཡངས་ཤིང་ཞབས་ལོང་མི་མངོན་དང༌། །སོར་མོ་རིང་ཞིང་ཕྱག་ཞབས་ནི། །དྲྭ་བ་ཡིས་ནི་འབྲེལ་པ་དང༌། །ལྤགས་འཇམ་གཞོན་ཤ་ཅན་ལེགས་ཉིད། །སྐུ་ཡི་བདུན་དག་མཐོ་བ་དང༌། །བྱིན་པ་ཨེ་ན་ཡ་འདྲ་གསང༌། །གླང་པོ་བཞིན་དུ་སྦུབས་སུ་ནུབ། །རོ་སྟོད་སེང་གེ་དང་འདྲ་དང༌། །ཐལ་གོང་བར་མེད་རྒྱས་པ་དང༌། །དཔུང་པ་ལེགས་ཟླུམ་ཕྱག་འཇམ་རིང༌། །ཟླུམ་ཞིང་མཐོན་དམན་མེད་པའི་ཕྱག

།རིང་དང་ཡོངས་སུ་དག་པའི་སྐུ། །འོད་ཀྱི་དཀྱིལ་འཁོར་དང་ལྡན་དང༌། །མགྲིན་པ་མགྲིན་མེད་དུང་འདྲ་དང༌། །འགྲམ་པ་རི་དྭགས་རྒྱལ་པོ་འདྲ། །ཚེམས་ནི་བཞི་བཅུར་མཉམ་པ་དང༌། །བར་དང་ཚེམས་ཐགས་བཟང་བ་དང༌། །རྣམ་དག་ཚེམས་མཉམ་ཉིད་དང་ནི། །མཆེ་བ་རབ་མཆོག་དཀར་ཉིད་དང༌། །ལྗགས་རིང་མཐའ་མེད་བསམ་མེད་པ། །རོ་བྲོ་བ་ཡི་མཆོག་ཉིད་དང༌། །རང་བྱུང་ཀ་ལ་པིང་ཀ་ཡི། །སྒྲ་དང་ཚངས་པའི་དབྱངས་ཉིད་དེ། །སྤྱན་ཡངས་ཨུཏྤལ་ཁྱུ་མཆོག་རྫི་དང་འདྲ། ཞལ་མཛེས་དྲི་མེད་མཛོད་སྤུ་དཀར་ལྡན་དང༌། །གཙུག་གཏོར་ལྡན་ཞིང་སྲབ་པ་དང༌། །སྤགས་པ་གསེར་གྱི་མདོག་འདྲ་སེམས་ཅན་མཆོག །བ་སྤུ་ལེགས་ཕྲ་འཇམ་ཞིང་རེ་རེ་ནས། །སྐུ་ཡི་གྱེན་དུ་གཡས་ཕྱོགས་འཁྱིལ་བ་དང༌། །དབུ་སྐྲ་དྲི་མེད་རིན་ཆེན་མཐོན་མཐིང་འདྲ། །ནྱ་གྲོ་རྫོགས་པའི་ལྗོན་ཤིང་དཀྱིལ་འཁོར་འདྲ། །ཀུན་ཏུ་བཟང་པོ་དཔེ་མེད་དྲང་སྲོང་ཆེ། །སྲེད་མེད་བུ་ཡི་སྟོབས་མངའ་མཁྲེགས་པའི་སྐུ། །བསམ་མི་ཁྱབ་པར་སུམ་ཅུ་རྩ་གཉིས་པོ། །འདི་དག་སྟོན་པས་མི་དབང་མཚན་དུ་གསུངས། །དེ་རྣམས་སྨོན་པའི་འཇུག་པ་ལས་བྱུང་བ་བསྐལ་པར་བགྲངས་པ་གྲངས་མེད་དང་པོ་ལ་སྤྱད་པའི་འབྲས་བུ་ཡིན་ནོ། །དེ་རྣམས་མ་གོ་ན་འདི་ལྟར་གསུང་ཏེ། དང་པོ་སྟོབས་བཅུ་ནི། གནས་དང་གནས་པ་ཡིན་པ་མཁྱེན་པའི་སྟོབས་ནི། སྲིད་པ་དང་མི་སྲིད་པ་ལྟར་བསྟན་པ་གཞན་དུ་མི་འགྱུར་བ་ཡིན། དེ་བྱང་ཆུབ་སེམས་དཔའི་སྡོམ་པ་དམ་བཅས་པ་ལས་གྲུབ་བོ། །ལས་ཀྱི་རྣམ་པར་སྨིན་པ་མཁྱེན་པའི་སྟོབས་ནི། ལས་དང་རྣམ་པར་སྨིན་པ་ལ་ཡིད་ཆེས་ནས་དེ་གསུངས་པའི་རྒྱུ་ལས་གྲུབ་བོ། །མཆོག་དང་མཆོག་མ་ཡིན་པ་མཁྱེན་པའི་སྟོབས་ནི། སྔོན་དབང་པོའི་རིམ་པ་དང་མཐུན་པར་བསྟན་པའི་རྒྱུ་ལས་གྲུབ་བོ། །ཁམས་སྣ་ཚོགས་མཁྱེན་པའི་སྟོབས་ནི། འཇིག་རྟེན་ཁམས་སྣ་ཚོགས་པ་དང༌། རྒྱུ་སྣ་ཚོགས་དང་མཐུན་པར་ཆོས་བསྟན་པའི་རྒྱུ་ལས་གྲུབ་བོ། །མོས་པ་སྣ་ཚོགས་པ་མཁྱེན་པའི་སྟོབས་ནི།

བསམ་པ་དང་མོས་པ་དང་མཐུན་པར་ཆོས་བསྟན་པའི་རྒྱུ་ལས་གྲུབ་བོ། །ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ནི། ཐེག་པ་སྣ་ཚོགས་པ་དང་ལམ་སྣ་ཚོགས་པ་ལས་གྲུབ་བོ། །ཐེག་པ་དང་ལམ་རྗེས་སུ་མཐུན་པར་བསྟན་པའི་རྒྱུ་ལས་གྲུབ་བོ། །བསམ་གཏན་བཞི་དང༌། རྣམ་པར་ཐར་པ་བརྒྱད་དང༌། ཏིང་ངེ་འཛིན་དང༌། སྙོམས་པར་འཇུག་པ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་དང་ལྡན་པ་ཐམས་ཅད་མཁྱེན་པའི་སྟོབས་ནི། གཞན་གྱི་དེ་རྣམས་མཁྱེན་པས་ཏེ། དེ་དག་ཇི་ལྟ་བར་སྟོན་པའི་རྒྱུ་སྔོན་ཏིང་ངེ་འཛིན་ལྷུར་ལེན་པ་ལས་གྲུབ་བོ། །སྔོན་གྱི་གནས་རྗེས་སུ་དྲན་པའི་སྟོབས་ནི། སྔོན་གྱི་རྒྱུ་ལས་བྱུང་བའི་དགེ་བ་ཆུད་མ་གསན་པའི་རྒྱུ་ལས་གྲུབ་བོ། །འཆི་འཕོ་བ་དང་སྐྱེ་བ་མཁྱེན་པའི་སྟོབས་ནི། ལྷའི་མིག་གི་མངོན་ཤེས་ཏེ་སེམས་ཅན་ལ་སྣང་བར་གྱུར་ཅིང་ཐམས་ཅད་ལ་དོན་ཇི་ལྟ་བ་བཞིན་བསྟན་པ་ལས་གྲུབ་བོ། །ཟག་པ་ཟད་པ་མཁྱེན་པའི་སྟོབས་ནི། ཟག་པ་ཟད་པའི་དོན་དུ་ཆོས་བསྟན་པའི་རྒྱུ་ལས་གྲུབ་བོ། །མི་འཇིགས་པ་བཞི་ནི། ཆོས་ཐམས་ཅད་དམ་བཅས་པ་ལ་མི་འཇིགས་པ་དང༌། བར་དུ་གཅོད་པའི་ཆོས་ལུང་བསྟན་པ་ལ་མི་འཇིགས་པ་དང༌། ངེས་པར་འབྱུང་བའི་ལམ་བསྟན་པ་ལ་མི་འཇིགས་པ་དང༌། ཟག་པ་ཟད་པ་ལ་དམ་བཅས་པ་ལ་མི་འཇིགས་པ་བཞིའོ། །སངས་རྒྱས་ཀྱི་མ་འདྲེས་པའི་ཆོས་བཅོ་བརྒྱད་ནི། འཁྲུལ་པ་མི་མངའ་བ་ནི་སྐུ་གསུང་ཐུགས་ཕྱིན་ཅི་ལོག་པ་མི་མངའ་བ་ཡིན་ཏེ། སེམས་ཅན་ལ་ལམ་མ་ནོར་བར་སྟོན་པ་ལ་སོགས་པ་ལས་གྲུབ་བོ། །ཅ་ཅོ་མི་མངའ་བ་ནི་རྩོད་པ་ལུས་ངག་ཡིད་གསུམ་ལ་མི་མངའ་བ་ཡིན་ཏེ། རྩོད་པ་མེད་པར་ལྷུར་ལེན་པ་ལས་གྲུབ་བོ། །བསྙེལ་བ་མི་མངའ་བ་ནི། དྲན་པ་བསྙེལ་བ་ཐམས་ཅད་སྐད་ཅིག་ལ་མཁྱེན་པ་སྟེ། རྗེས་སུ་དྲན་པ་དྲུག་བསྒོམས་པ་ལས་གྲུབ་བོ། །ཐུགས་མཉམ་པར་མ་བཞག་པ་མི་མངའ་བ་ནི་རྟག་ཏུ་ཏིང་ངེ་འཛིན་ལ་རྩེ་གཅིག་པ་སྟེ། ཕ་རོལ་གྱི་སེམས་བསྲུང་བ་ལས་གྲུབ་བོ། །ཐ་དད་པའི་འདུ་ཤེས་མི་མངའ་བ་ནི་མཚན་མར་འཛིན་པའི་འདུ་ཤེས་མེད་པ་སྟེ།

ཕྱིན་ཅི་ལོག་གི་འདུ་ཤེས་སྤངས་པ་ལས་གྲུབ་བོ། །སོ་སོར་མ་བརྟགས་པ་མི་མངའ་བ་ནི། རྗེས་སུ་ཆགས་པ་དང་ཁོང་ཁྲོ་བ་མེད་པས་བཏང་སྙོམས་ཏེ། སྔོན་བཏང་སྙོམས་བསྒོམས་པ་ལས་གྲུབ་བོ། །འདུན་པ་དང༌། བརྩོན་འགྲུས་དང༌། དྲན་པ་དང༌། ཤེས་རབ་དང༌། རྣམ་པར་གྲོལ་བ་དང༌། རྣམ་པར་གྲོལ་བའི་ཤེས་རབ་མ་ཉམས་པ་དྲུག་དང༌། ལུས་དང་ངག་དང་ཡིད་ཀྱི་ཕྲིན་ལས་གསུམ་ཡེ་ཤེས་ཀྱི་སྔོན་དུ་འགྲོ་བ་དང༌། འདས་པ་དང་མ་འོངས་པ་དང་ད་ལྟར་བྱུང་བའི་ཡེ་ཤེས་ལ་མ་ཆགས་མ་ཐོགས་པར་འཇུག་པ་སྟེ། དྲུག་པོ་དེ་དག་རང་གི་རྒྱུད་ལས་བྱུང་བ་ལ་ཡིད་ཇི་ལྟ་བ་བཞིན་ནོ། །མ་འདྲེས་པའི་ཆོས་བཅོ་བརྒྱད་དོ། །དེ་རྣམས་བྲལ་བའི་འབྲས་བུ་སུམ་ཅུ་རྩ་གཉིས་སོ། །རྣམ་པར་སྨིན་པའི་འབྲས་བུ་སུམ་ཅུ་སོ་གཉིས་ནི། ལེགས་གནས་ནི་ཞབས་གནས་པ་སྟེ་ཡི་དམ་ལ་བརྟན་པའི་རྒྱུ་ལས་གྲུབ་བོ། །འཁོར་ལོས་མཚན་པ་ནི་ཕྱག་དང་ཞབས་འཁོར་ལོའི་མཚན་མངའ་བ་སྟེ། སྦྱིན་པ་སྣ་ཚོགས་པ་ལས་གྲུབ་བོ། །ཡངས་ཤིང་ཞབས་ལོང་མི་མངོན་དང༌། ཞེས་པ་ནི། ཞབས་ཀྱི་རྟིང་པ་ཡངས་ཤིང༌། ཞབས་བྱིན་གྱིས་མཐོ་བ་སྟེ། གཞན་ཁྱད་དུ་མ་བསད་པ་ལས་གྲུབ་བོ། །སོར་མོ་རིང་དང༌། ཞེས་པ་ནི་ཕྱག་དང་ཞབས་ཀྱི་སོར་མོ་རིང་བ་སྟེ། སེམས་ཅན་སྐྱབས་པ་ལས་གྲུབ་བོ། །ཕྱག་ཞབས་དྲ་བས་འབྲེལ་པ་དང༌། ཞེས་པ་ནི། གཞན་གྱི་འཁོར་མ་ཕྱེ་བ་ལས་གྲུབ་བོ། །སྤགས་འཇམ་གཞོན་ཤ་ཅན་ལེགས་ཉིད་ནི། གོས་ཡིད་དུ་འོང་བ་སྣ་ཚོགས་བྱིན་པ་ལས་གྲུབ་བོ། །སྐུ་ཡི་བདུན་དག་མཐོ་བ་དང༌། ཞེས་པ་ནི། ཕྱག་ཞབས་ཀྱི་བོལ་བཞི་དང༌། མགུར་གྱི་ལྷུན་གཉིས་དང༌། ལྟག་པ་མཐོ་བ་སྟེ། བཟའ་བ་དང་བཅའ་བ་དང་བཏུང་བ་ཞིམ་ཞིམ་བདེ་བ་བྱིན་པ་ལས་གྲུབ་བོ། །བྱིན་པ་ཨེ་ནྱ་འདྲ་ཞེས་པ་ནི་སངས་རྒྱས་ཀྱི་ཆོས་བཟུང་བ་ལས་གྲུབ་བོ། །གསང་བའི་གནས་གླང་པོ་བཞིན་དུ་སྦུབས་སུ་ནུབ་པ་ནི། གསང་ཚིག་སྲུང་བ་དང༌། འཁྲིག་པ་སྤངས་པ་ལས་གྲུབ་བོ། །རོ་སྟོད་སེང་གེ་དང་འདྲ་བ་ནི།

དགེ་བའི་ལས་མཐར་གྱིས་རྒྱ་ཆེན་པོ་བྱས་པ་ལས་གྲུབ་བོ། །ཐལ་གོང་བར་མེད་རྒྱས་པ་ནི། དགེ་བའི་ཆོས་ཡང་དག་པར་སྤྱད་པ་ལས་གྲུབ་བོ། དཔུང་མགོ་ལེགས་ཟླུམ་ནི། མི་འཇིགས་པ་བྱིན་པ་དང་དབུགས་ཕྱུང་བ་ལས་གྲུབ་བོ། །ཕྱག་འཇམ་རིང་ཞིང་མཐོ་དམན་མེད་པའི་ཕྱག་ནི། ཕྱག་མ་བསྡུས་པར་རིང་བ་སྟེ། གཞན་གྱི་བྱ་བའི་གྲོགས་ལ་སྤྲོ་བ་ལས་གྲུབ་བོ། །ཡོངས་སུ་དག་པའི་སྐུ་འོད་ཀྱི་དཀྱིལ་འཁོར་དང་ལྡན་པ་ནི། དགེ་བ་བཅུ་ངོམས་པ་མེད་པར་སྤྱད་པ་ལས་གྲུབ་བོ། །མགྲིན་པ་དྲི་མེད་དུང་འདྲ་ནི་ནད་པ་ལ་སྨན་སྣ་ཚོགས་བྱིན་པ་ལས་གྲུབ་བོ། །མཚན་འདི་གཉིས་ཤེས་རབ་ཕ་རོལ་ཕྱིན་པ་ནས་མི་འབྱུང་ངོ༌། །འགྲམ་པ་རི་དྭགས་རྒྱལ་པོ་འདྲ་བ་ནི། དགེ་བའི་རྩ་བ་སྦྱོར་བ་ཡོངས་སུ་རྫོགས་པ་ལས་གྲུབ་བོ། །ཚེམས་བཞི་བཅུར་མཉམ་པ་ནི། སེམས་ཅན་ལ་བསམ་པ་མཉམ་པ་ཉིད་ལས་གྲུབ་བོ། །བར་དང་ཚེམས་ཐགས་བཟང་བ་ནི་སེམས་ཅན་བསྡུས་པ་ལས་གྲུབ་བོ། །རྣམ་དག་ཚེམས་མཉམ་ཉིད་དང་ནི། ཡིད་དུ་འོང་བའི་ནོར་བྱིན་པ་ལས་གྲུབ་བོ། །མཆེ་བ་རབ་མཆོག་དཀར་ཉིད་དང་ནི་ཚེམས་དཀར་བ་སྟེ། ལུས་ཀྱི་སྲོག་གཅོད་པ་དང་མ་བྱིན་པར་ལེན་པ་དང་མི་ཚངས་པར་སྤྱོད་པ་བསྲུངས་པ་ལས་གྲུབ་བོ། །ལྗགས་རིང་བ་ནི་བདེན་པའི་ཚིགས་གསུངས་པ་ལས་གྲུབ་བོ། །མཐའ་མེད་པ་དང་བསམ་པ་དང་རོ་བྲོ་བའི་མཆོག་ཉིད་ནི་ཡིད་དུ་འོང་བའི་ཟས་བྱིན་པ་ལས་གྲུབ་བོ། །རང་བྱུང་ཀ་ལ་པིང་ཀའི་སྒྲ་དང་ཚངས་པའི་དབྱངས་ཉིད་ནི། འཇམ་ཞིང་དགའ་བའི་ཚིག་སྨྲ་བ་ལས་གྲུབ་བོ། །སྤྱན་ཡངས་པ་ཨུཏྤལ་ནི་དཀར་ནག་ཕྱེད་པ་སྟེ། བྱམས་པ་དང་ལྡན་ཞིང་ལས་ནག་པོ་བསྲུང་བ་ལས་གྲུབ་བོ། །ཁྱུ་མཆོག་རྫི་འདྲ་ནི། རྫི་མ་བའི་རྫི་མ་འདྲ་བ་སྟེ། བསམ་པ་གཡོ་སྒྱུ་མེད་པ་ལས་གྲུབ་བོ། །ཞལ་མཛེས་དྲི་མེད་མཛོད་སྤུ་འོད་དཀར་ལྡན་པ་ནི། གཞན་སྔགས་པར་འོས་པ་རྣམས་ལ་བསྟོད་པ་ལས་གྲུབ་པའོ། །གཙུག་ཏོར་ལྡན་པ་ནི་བླ་མ་ལ་གུས་པ་ལས་གྲུབ་བོ། །དག་ཅིང་སྲབ་པ་ནི་ལྤགས་པ་གསེར་གྱི་མདོག་འདྲ་བ་དང༌།

སེམས་ཅན་མཆོག་ནི། ཆོས་ཡང་དག་པར་འཚོལ་བ་ལ་སེམས་ལས་སུ་རུང་བ་དང༌། ཡིད་དུ་འོང་བའི་གོས་དང་མལ་སྟན་བྱིན་པ་ལས་གྲུབ་བོ། །བ་སྤུ་ལེགས་ཕྲ་འཇམ་ཞིང་རེ་རེ་ནས། །སྐུ་ཡི་གྱེན་དུ་གཡས་ཕྱོགས་འཁྱིལ་བ་ནི། འདུ་འཛི་སྤངས་ནས་བསྒོམས་པ་ལས་གྲུབ་བོ། །གྱེན་དུ་ཕྱོགས་པ་ནི་དགེ་བའི་ཆོས་བླངས་པ་འཕེལ་ཞིང་མ་འགྲིབས་པར་ཡར་འཕེལ་བར་བྱས་པ་ལས་གྲུབ་བོ། །བླ་མ་དང་སློབ་དཔོན་དང་དགེ་བའི་བཤེས་གཉེན་གྱི་གདམ་ངག་མཐུན་པར་བཟུང་བ་ལས་གཡས་སུ་འཁྱིལ་བ་གྲུབ་བོ། །དབུ་སྐྲ་དྲི་མེད་རིན་ཆེན་མཐོན་མཐིང་འདྲ་བ་ནི། ཀུན་ལ་སྙིང་བརྩེ་ཞིང་མཚོན་ཆ་སྤངས་པ་ལས་གྲུབ་བོ། །བཅུ་ཚན་གསུམ་མོ། ནྱ་གྲོ་རྫོགས་པའི་ལྗོན་ཤིང་དཀྱིལ་འཁོར་འདྲ་བ་ནི། བདག་དང་གཞན་ཏིང་ངེ་འཛིན་ལ་སྦྱར་བ་ལས་གྲུབ་བོ། །ཀུན་ཏུ་བཟང་པོ་དཔེ་མེད་དྲང་སྲོང་ཆེ། །སྲེད་མེད་བུ་ཡི་སྟོབས་མངའ་མཁྲེགས་པའི་སྐུ་ནི། སྐྱེས་བུ་ཆེན་པོའི་མཚན་ཀྱི་སྐུ། ཀུན་ནས་མཛེས་པ་སྟེ། དེ་བཞིན་གཤེགས་པའི་སྐུ་གཟུགས་བཞེངས་པ་དང༌། མཆོད་རྟེན་གསོས་པ་དང༌། འཇིགས་པ་རྣམས་དབུགས་ཕྱུང་བ་དང༌། སེམས་ཅན་མི་མཛའ་བ་རྣམས་བསྡུམ་པ་ལས་གྲུབ་བོ། །འདི་ནི་སྐུ་ཆེ་ཞིང་དྲང་བ་འབྱུང་སྟེ། སྐུ་ཁྲུ་བདུན་དུ་འཕགས་ཤིང་དྲང་བའོ། །ཡང་ན་མདོ་སྡེ་ཁ་ཅིག་ནས། སྐུ་བདུན་མཐོ་བ་མེད་པར། ལྤགས་པ་སྲབ་པ་དག་གསེར་མདོག་ལ་གཉིས་སུ་ཕྱེ་བ་སྟེ། སུམ་ཅུ་རྩ་གཉིས་སུ་བརྗོད་དོ། །ལོངས་སྤྱོད་རྫོགས་པའི་སྐུ་ལ་བརྟེན་པའི་ཡོན་ཏན་སུམ་ཅུ་རྩ་གཉིས་སོ། །དེ་རྣམས་སངས་རྒྱས་ཐུབ་པ་ཆེན་པོ་ལ་སྨོན་ནས། །དེའི་ཕྱིར་སྨོན་པའི་འཇུག་པ་བསོད་ནམས་ཀྱི་ཚོགས་ཆེན་པོ་ལ་བསླབས། ཕན་ཡོན་མཐོང་ཞིང་རྗེས་སུ་དྲན་པར་བྱ་བ་ལ་བསླབས་པ་དང༌། དོན་ལ་ཞིང་སྦྱངས་པ་ལ་བསླབས་པ་དང༌། ནག་པོའི་ཆོས་བཞི་སྤང་ཞིང་དཀར་པོའི་ཆོས་བཞི་ལ་བསླབས་པ་དང༌། སེམས་ཅན་བློས་མི་སྤངས་པ་ལ་བསླབས་པའི་འབྲས་བུའོ། །སྨོན་པའི་དོན་དམ་སྤྲུལ་པ་སྐུའི་གཟུགས་སྐུ་ལ་བརྟེན་པའི་ཡོན་ཏན་ཏེ།

དེ་ལ་གསུམ་སྟེ། ལྷུན་གྱིས་གྲུབ་པ་དང༌། རྒྱུད་མི་འཆད་པ་དང༌། དཔེས་སྒྲུབ་པའོ། །བསམ་པ་མེད་པར་ལྷུན་གྱིས་གྲུབ་པ་ནི། རྒྱུད་བླ་མ་ནས། ཡོན་ཏན་རིན་ཆེན་མཆོག་ཚོགས་དང་ལྡན་ཡེ་ཤེས་ཆུ་ཚོགས་བསོད་ནམས་ཡེ་ཤེས་ཉི་འོད་ཅན། །ཐེག་པ་མ་ལུས་ངེས་པར་བསྒྲུབས་ཏེ་མཐའ་དང་དབུས་མེད་རྒྱ་ཆེན་ནམ་མཁའ་ལྟར་ཁྱབ་པ། །སངས་རྒྱས་ཉིད་ནི་ཡོན་ཏན་དྲི་མ་མེད་གཏེར་སེམས་ཅན་ཀུན་ལ་ཁྱད་མེད་རྣམ་གཟིགས་ཏེ། །ཉོན་མོངས་ཤེས་བྱའི་སྤྲིན་གྱི་དྲ་བ་སངས་རྒྱས་རྣམས་ཀྱི་ཐུགས་རྗེའི་རླུང་གིས་རྣམ་པར་གཏོར། །ཞི་རྒྱས་དབང་དྲག་གིས་གདུལ་བྱ་འདུལ་བ་སྟེ། གང་ཞིག་གང་གིས་འདུལ་བ་ཡི། །བྱ་གང་གང་དུ་གང་གི་ཚེ། །དེ་ཡི་རྣམ་རྟོག་སྐྱེ་མེད་ཕྱིར། །ཐུབ་པ་རྟག་ཏུ་ལྷུན་གྱིས་གྲུབ། ཕྲིན་ལས་རྣམ་རྟོག་མེད་པར་ལྷུན་གྱིས་གྲུབ་པ་བསྟན་ནོ། །ཕྲིན་ལས་དེ་འཁོར་བ་མ་སྟོང་བར་དུ་ལྷུན་གྱིས་གྲུབ་པར་སྟོན་ནོ། རྒྱུན་མི་འཆད་པར་བསྟན་པ་ནི། གདུལ་བྱའི་ཁམས་ནི་གང་ཞིག་གི། །གདུལ་བྱ་ཐབས་མང་གང་དག་གིས། །འདུལ་བྱའི་བྱ་གང་གང་དུ་ནི། །གང་ཚེ་ཡུལ་དང་དུས་དེ་དག །ངེས་འབྱིན་དེ་ཡི་སྟོན་པ་དང༌། །དེ་འབྲས་དེ་ཡི་ཡོངས་སུ་འཛིན། །དེའི་སྒྲིབ་དེ་གཅོད་རྐྱེན་ལ་ནི། །རྣམ་པར་རྟོག་པ་མེད་ཕྱིར་རོ། །རྣམ་རྟོག་མེད་ཀྱང་ས་བཅུ་མན་ཆད་ནས་ལས་ཀྱི་སྒྲིབ་པ་ཅན་ཡན་ཆད་ཀྱི་སྒྲིབ་པའི་སྤྲིན་རྣམས་སངས་རྒྱས་ཀྱི་ཐུགས་རྗེའི་རླུང་དེས་གཏོར་བས་ནས། དཔེ་རྒྱ་མཚོ་དང༌། ཉི་མ་དང༌། ནམ་མཁའ་དང༌། གཏེར་དང༌། སྤྲིན་དང༌། ནོར་བུ་རིན་པོ་ཆེ་རྣམས་དང་འདྲ། རྟོག་པ་མེད་ཀྱང་སྔོན་གྱི་སྨོན་ལམ་གྱིས། ཆོས་སྐུའི་ནམ་མཁའ་ལ་ཡོན་ཏན་ཕྲིན་ལས་རྒྱུན་མི་འཆད་པ་ཡིན་ནོ། །རྒྱུད་བླ་མ་ལས། །ངེས་པར་འབྱིན་པ་ས་བཅུ་སྟེ། །ཚོགས་གཉིས་དག་ནི་དེ་ཡི་རྒྱུ། །དེ་འབྲས་བྱང་ཆུབ་མཆོག་ཡིན་ཏེ། །བྱང་ཆུབ་སེམས་ཅན་ཡོངས་སུ་འཛིན། །དེ་སྒྲིབ་མཐའ་ཡས་ཉོན་མོངས་དང༌། །ཉེ་བའི་ཉོན་མོངས་བག་ཆགས་སོ། །དུས་ཀུན་དུ་ནི་དེ་འཇོམས་པའི། །རྐྱེན་ནི་ཐུགས་རྗེ་ཆེན་པོ་ཡིན། །གནས་དྲུག་པོ་ནི་འདི་དག་རྣམས། །གོ་རིམ་ཇི་བཞིན་རྒྱ་མཚོ་དང༌། །ཉི་མ་དང་ནི་ནམ་མཁའ་གཏེར། །སྤྲིན་དང་རླུང་བཞིན་ཤེས་པར་བྱ། །ཤེས་ཆུ་ཡོན་ཏན་རིན་ཆེན་དང༌། །ལྡན་ཕྱིར་ས་རྣམས་རྒྱ་མཚོ་བཞིན། །སེམས་ཅན་ཐམས་ཅད་ཉེར་འཚོའི་ཕྱིར། །ཚོགས་གཉིས་དག་ནི་ཉི་མ་བཞིན། །རྒྱ་ཆེ་མཐའ་དང་དབུས་མེད་ཕྱིར། །བྱང་ཆུབ་ནམ་མཁའི་ཁམས་བཞིན་ནོ། །ཡང་དག་རྫོགས་སངས་ཆོས་ཉིད་ཕྱིར། །སེམས་ཅན་ཁམས་ནི་གཏེར་དང་འདྲ། །གློ་བུར་ཁྱབ་དང་མ་གྲུབ་ཕྱིར། །དེ་ཡི་ཉོན་མོངས་སྤྲིན་ཚོགས་བཞིན། །དེ་འཐོར་བས་ནི་ཉེར་གནས་ཕྱིར། །ཐུགས་རྗེ་མི་ཟད་རླུང་དང་འདྲ། །གཞན་གྱི་དབང་གིས་ངེས་འབྱུང་དང༌། །བདག་དང་སེམས་ཅན་མཚུངས་གཟིགས་དང༌། །མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་མཛད་མི་འཆད། །གསུངས་སོ། །ཡང་དཔེ་བསྟན་པ་ནི།

བརྒྱ་བྱིན་རྔ་སྤྲིན་ཚངས་པ་དང༌། །ཉི་མ་ནོར་བུ་རིན་ཆེན་བཞིན། །དེ་བཞིན་གཤེགས་པ་སྒྲ་སྙན་བཞིན། །ནམ་མཁའ་དང་ནི་ས་བཞིན་ནོ། །དེ་རྣམས་རྒྱས་པར་བཤད་ན། ཇི་ལྟར་བཻ་ཌཱུར་དག་པ་ཡི། །རང་བཞིན་ས་སྟེང་འདིར་འགྱུར་ཏེ། །དག་ཕྱིར་ལྷ་ཡི་དབང་པོ་དེར། །ལྷ་ཡི་བུ་མོའི་ཚོགས་དང་བཅས། །རྣམ་པར་རྒྱལ་བའི་ཁང་བཟང་དང༌། །ལྷ་གནས་དེ་ལས་གཞན་དག་དང༌། །དེ་ཡི་གཞལ་ཡས་སྣ་ཚོགས་དང༌། །ལྷ་རྫས་རྣམ་མང་དེ་མཐོང་ངོ༌། །དེ་ནས་སྐྱེས་པ་བུད་མེད་ཚོགས། །ས་ཡི་སྟེང་ན་གནས་པ་རྣམས། །སྣང་བ་དེ་ནི་མཐོང་གྱུར་ཏེ། །ངེད་ཀྱང་རིང་པོར་མི་ཐོགས་པར། །ལྷ་དབང་འདི་འདྲར་གྱུར་ཅིག་ཅེས། །དེ་འདྲའི་སྨོན་ལམ་འདེབས་བྱེད་ཅིང༌། །དེ་ཐོབ་དོན་དུ་དགེ་བ་ནི། །ཡང་དག་བླངས་ཏེ་གནས་པར་འགྱུར། །དེ་དག་དགེ་བའི་ལས་དེ་ནི། །འདི་སྣང་ཙམ་ཞེས་དེ་ལྟ་བུར། །ཤེས་པ་མེད་ཀྱང་ས་སྟེང་ནས། །འཕོས་ཏེ་ལྷ་རུ་སྐྱེ་བར་གྱུར། །སྣང་བ་དེ་ནི་ཤིན་ཏུ་ཡང༌། །རྟོག་པ་མེད་ཅིང་གཡོ་བ་མེད། །དེ་ལྟ་མོད་ཀྱི་ས་སྟེང་ན། །དོན་ཆེན་གྱིས་ནི་ཉེ་བར་གནས། །དེ་བཞིན་དད་སོགས་དྲི་མེད་ཅན། །དད་སོགས་ཡོན་ཏན་བསྒོམས་པ་ཡིས། །རང་སེམས་ལས་སྣང་རྫོགས་སངས་རྒྱས། །མཚན་དང་དཔེ་བྱད་ལྡན་པ་དང༌། །འཆག་པ་དང་ནི་བཞེངས་པ་དང༌། །བཞུགས་པ་དང་ནི་གཟིམ་པ་དང༌། །སྤྱོད་ལམ་སྣ་ཚོགས་མཛད་པ་ཅན། །ཞི་བའི་ཆོས་ནི་གསུངས་པ་དང༌། །མི་གསུངས་མཉམ་པར་བཞག་གྱུར་པ། །ཆོ་འཕྲུལ་རྣམ་པ་སྣ་ཚོགས་དག །མཛད་པ་གཟི་མདངས་ཆེན་པོ་ཅན། །སེམས་ཅན་རྣམས་ཀྱིས་མཐོང་བར་འགྱུར། །དེ་མཐོང་ནས་ཀྱང་འདོད་ལྡན་པ། །སངས་རྒྱས་ཉིད་ཕྱིར་རབ་འབྱོར་ཏེ། །དེ་རྒྱུ་ཡང་དག་བླངས་ནས་ནི། །འདོད་པའི་གོ་འཕང་ཐོབ་པར་བྱེད། །སྣང་བ་དེ་ནི་ཤིན་ཏུ་ཡང༌། །རྟོག་མེད་གཡོ་བ་མེད་པ་ཉིད། །དེ་ལྟར་ན་ཡང་འཇིག་རྟེན་ན། །དོན་ཆེན་པོས་ནི་ཉེ་བར་གནས། །འདི་ནི་རང་སེམས་སྣང་བ་ཞེས། །སོ་སོ་སྐྱེ་བོས་མི་ཤེས་མོད། །ཅེས་གསུངས་སོ། །ཡང༌།

ཇི་ལྟར་བཻ་ཌཱུར་ས་གཞི་གཙང་མ་ལ། །ལྷ་དབང་ལུས་ཀྱི་གཟུགས་བརྙན་སྣང་བ་ལྟར། །དེ་བཞིན་འགྲོ་སེམས་ས་གཞི་གཙང་མ་ལ། །ཐུབ་པའི་དབང་པོའི་སྐུ་ཡི་གཟུགས་བརྙན་འཆར། །གསུང༌། ཡང་ལྷའམ་རྔའི་དཔེ་ནི། ཇི་ལྟར་ལྷ་ནང་ལྷ་རྣམས་ཀྱི། །སྔོན་གྱི་དཀར་པོའི་མཐུ་ཡིས་ནི། །འབད་དང་གནས་དང་ཡིད་གཟུགས་དང༌། །རྣམ་པར་རྟོག་པ་མེད་བཞིན་དུ། །མི་རྟག་སྡུག་བསྔལ་བདག་མེད་དང༌། །ཞི་བའི་སྒྲ་ཡིས་བག་མེད་པའི། །ལྷ་རྣམས་ཐམས་ཅད་ཡང་དང་ཡང༌། །ཆོས་ཀྱི་རྔས་ནི་སྐུལ་བྱེད་ལྟར། །དེ་བཞིན་ཁྱབ་བདག་འབད་སོགས་དང༌། །བྲལ་ཡང་འགྲོ་བ་མ་ལུས་པར། །སངས་རྒྱས་གསུང་གི་ཁྱབ་མཛད་དེ། །སྐལ་ལྡན་རྣམས་ལ་ཆོས་སྟོན་ཏོ། །སངས་རྒྱས་ཀྱི་གསུང་ཀུན་ལ་བསྟན་ཀྱང་སེམས་ཅན་མ་རྟོགས་པ་རྣམས་ཀྱི་རྣ་བར་མི་འགྲོ་བར་བསྟན་པ་ནི། ཇི་ལྟར་རྣ་བ་དང་བྲལ་བས། །ཕྲ་མོའི་སྒྲ་ནི་མི་མྱོང་བཞིན། །ཐམས་ཅད་ལྷ་ཡི་རྣ་བར་ཡང༌། །རྣ་ལམ་དུ་ནི་མི་འགྲོ་བཞིན། །དེ་བཞིན་ཆོས་ཕྲ་མཆོག་ཏུ་ནི། །ཞིབ་མོའི་ཡེ་ཤེས་སྤྱོད་ཡུལ་ཡང༌། །ཉོན་མོངས་མེད་ཡིད་འགའ་ཞིག་གི། །རྣ་བའི་ལམ་དུ་འགྱུར་བ་ཡིན། །གསུང༌། སྤྲིན་གྱི་དཔེས་བསྟན་པ་ནི། ཇི་ལྟར་དབྱར་གྱི་དུས་ན་སྤྲིན། །ལོ་ཐོག་ཕུན་སུམ་ཚོགས་པའི་རྒྱུ། །ཆུ་ཡི་ཕུང་པོ་འབད་མེད་པར། །ས་ལ་རྒྱུན་དུ་འབེབས་པ་ལྟར། །དེ་བཞིན་ཐུགས་རྗེའི་སྤྲིན་ལས་ནི། །རྒྱལ་བའི་དམ་ཆོས་ཆུ་ཡི་ཆར། །འགྲོ་བའི་དགེ་བའི་ལོ་ཐོག་རྒྱུ། །རྣམ་པར་རྟོག་པ་མེད་པར་འབེབས། །ཇི་ལྟར་འཇིག་རྟེན་དགེ་བའི་ལམ་འཇུག་ན། །རླུང་སྐྱེས་ཆུ་ཆར་སྤྲིན་གྱིས་འབེབས་པ་ལྟར། །དེ་བཞིན་བརྩེ་རླུང་འགྲོ་དགེ་མངོན་འཕེལ་ཕྱིར། །སངས་རྒྱས་སྤྲིན་ལས་དམ་ཆོས་ཆར་པ་འབེབས། །སྲིད་ལ་མཁྱེན་དང་བརྩེ་ཆེན་གྱུར་པ་དང༌། །མི་འགྱུར་མ་གོས་ནམ་མཁའི་དཀྱིལ་གནས་པ། །ཏིང་འཛིན་གཟུངས་ཆུ་དྲི་མེད་སྙིང་པོ་ཅན། ཐུབ་དབང་སྤྲིན་ནི་དགེ་བའི་ལོ་ཐོག་རྒྱུ། །འབབ་སའི་སྣོད་ཀྱི་བྱེ་བྲག་སྣ་ཚོགས་པ་ཉིད་ལས།

ཇི་ལྟར་བསིལ་དང་ཞིམ་དང་འཇམ་པ་དང༌། །ཡང་བའི་ཆུ་ནི་སྤྲིན་དེ་ལས་ཐོན་པ། །ས་ལ་བ་ཚྭ་ལ་སོགས་གནས་འབྲེལ་བས། །ཤིན་ཏུ་མང་པོའི་རོར་ནི་འགྱུར་བ་བཞིན། །དེ་བཞིན་འཕགས་པའི་ཡན་ལག་བརྒྱད་ཅུའི་ཆར། །རབ་ཡངས་བརྩེ་སྤྲིན་སྙིང་པོ་ལས་ཐོན་པ། །འགྲོ་བའི་རྒྱུད་ཀྱི་གནས་ཀྱི་དབྱེ་བ་ལས། །རྣམ་པར་མང་པོའི་རོ་དང་ལྡན་པར་འགྱུར། །ཞེས་གསུངས་སོ། །ཡང༌། དེ་བཞིན་བདེ་གཤེགས་ཆོས་ཀྱི་སྐུ་ལས་མི་བསྐྱོད་འཇིག་རྟེན་ཁམས་ཀུན་ཏུ། །སྐལ་ལྡན་གྱིས་མཐོང་དེ་མཐོང་དེ་ཡང་རྟག་ཏུ་དྲི་མ་ཀུན་སེལ་བྱེད། །སྔོན་གྱི་རང་ཉིད་སྨོན་ལམ་དང༌། །ལྷ་རྣམས་ཀྱི་ནི་དགེ་བའི་མཐུས། །ཇི་ལྟར་ཚངས་པ་འབད་མེད་སྣང༌། །རང་བྱུང་སྤྲུལ་སྐུ་དེ་བཞིན་ནོ། །སངས་རྒྱས་སྟོང་པའི་ངང་ནས་སེམས་ཅན་གྱི་བསམ་པ་དང་མཐུན་པར་སྟོན་པ་ནི། འཕོ་དང་ལྷུམས་ཞུགས་བལྟམས་དང་ཡབ་ཀྱི་ཁབ་གཤེགས་དང༌། །དགྱེས་པར་རོལ་དང་དབེན་པར་སྤྱོད་དང་བདུད་བཅོམ་དང༌། །བྱང་ཆུབ་ཆེར་བརྙེས་ཞི་བའི་གྲོང་ཁྱེར་ལམ་སྟོན་དག །བསྟན་ནས་ཐུབ་པ་སྐལ་མེད་མིག་གི་ལམ་མི་འགྱུར། །ཞེས་གསུངས། ཉི་མའི་དཔེས་བསྟན་པ་ནི། ཇི་ལྟར་ཉི་མ་རྟོག་མེད་པར། །རང་འོད་ཅིག་ཅར་སྤྲོས་པ་ཡིས། །པདྨ་རྒྱས་པར་བྱེད་པ་དང༌། །གཞན་དག་སྨིན་པར་བྱེད་པ་ལྟར། །དེ་བཞིན་དེ་བཞིན་གཤེགས་པ་ཡི། །ཞེས་པ་ནས། ཆུ་ཡི་སྣོད་ནི་ཐམས་ཅད་ལ། །བདེ་གཤེགས་ཉི་མའི་གཟུགས་བརྙན་ནི། །དཔག་ཏུ་མེད་པ་ཅིག་ཅར་འཆར། །རྟག་ཏུ་ཐམས་ཅད་ལ་ཁྱབ་པར་བསྟན་པ་ནི། ཆོས་དབྱིངས་ནམ་མཁའི་དཀྱིལ་དུ་ནི། །སངས་རྒྱས་ཉི་མ་གདུལ་བྱ་ཡི། །རི་ལ་ཇི་ལྟར་འོས་པར་བབས། །ཞེས་གསུངས། ནོར་བུའི་དཔེས་བསྟན་པ་ནི། ཇི་ལྟར་ཡིད་བཞིན་ནོར་བུ་ནི། །རྟོག་པ་མེད་ཀྱང་ཅིག་ཅར་དུ། །སྤྱོད་ཡུལ་གནས་པ་རྣམས་ཀྱི་ནི། །བསམ་ཀུན་སོ་སོར་རྫོགས་བྱེད་ལྟར། །དེ་བཞིན་སངས་རྒྱས་ཡིད་བཞིན་ལ། །བརྟེན་ནས་བསམ་པ་ཐ་དད་རྣམས། །སྣ་ཚོགས་ཆོས་ནི་ཐོས་གྱུར་ཀྱང༌། །དེ་ནི་དེ་ལ་རྣམ་མི་རྟོག། །ཅེས་གསུངས་སོ། །སྒྲ་བརྙན་གྱི་དཔེས་བསྟན་པ་ནི།

ཇི་ལྟར་སྒྲ་བརྙན་གྱི་ནི་སྒྲ། །གཞན་གྱི་རྣམ་རིག་ལས་བྱུང་བ། །རྣམ་རྟོག་མེད་ཅིང་གཟོ་མེད་ལ། །ཕྱི་དང་ནང་ན་མི་གནས་ལྟར། །དེ་བཞིན་དེ་བཞིན་གཤེགས་པའི་གསུང༌། །གཞན་གྱི་རྣམ་རིག་ལས་བྱུང་བ། །རྣམ་པར་རྟོག་མེད་གཟོ་མེད་ཅིང༌། །ཕྱི་དང་ནང་ན་གནས་མ་ཡིན། །ཞེས་གསུང༌། ནམ་མཁའི་དཔེས་བསྟན་པ་ནི། ཅུང་ཟད་མེད་ཅིང་སྣང་བ་མེད། །དམིགས་པ་མེད་ཅིང་རྟེན་མེད་ལ། །མིག་གི་ལམ་ལས་རབ་འདས་པ། །གཟུགས་མེད་བསྟན་དུ་མེད་པ་ཡི། །མཁའ་ལ་ཇི་ལྟར་མཐོ་དང་དམའ། །མཐོང་ཡང་དེ་ནི་དེ་ལྟར་མིན། །དེ་བཞིན་ཐམས་ཅད་སངས་རྒྱས་ལ། །མཐོང་ཡང་དེ་ནི་དེ་ལྟར་མིན། །ཞེས་གསུང༌། ས་ཡི་དཔེས་བསྟན་པ་ནི། ཇི་ལྟར་ས་ལས་སྐྱེ་བ་ཀུན། །རྟོག་མེད་ས་ལ་བརྟེན་ནས་ནི། །འཕེལ་དང་བརྟན་དང་ཡངས་འགྱུར་ལྟར། །དེ་བཞིན་རྫོགས་པའི་སངས་རྒྱས་ས། །རྣམ་རྟོག་མེད་པ་ལ་བརྟེན་ནས། །འགྲོ་བའི་དགེ་བའི་རྩ་བ་རྣམས། །མ་ལུས་པར་ནི་འཕེལ་བར་འགྱུར། །ཞེས་གསུངས་པས། སངས་རྒྱས་ཀྱི་འཕྲིན་ལས་བསྟན་ཏོ། །དེ་ལྟར་ཆོས་སྐུ་ནམ་མཁའ་ལྟ་བུ་ལ། །ཡོན་ཏན་ཕྲིན་ལས་གཉིས་པོ་དེ་ཉི་ཟླ་ལྟ་བུར་འབྱུང་ངོ༌། །དེ་ལྟར་སྨོན་པ་བྱང་ཆུབ་སེམས་ཀྱི་རྒྱུ་འབྲས་སྐོར་ཅིག་ལ་སྨོན་པའི་སྨོན་པ། སངས་རྒྱས་ཤཱཀྱ་ཐུབ་པ་ཆེན་པོ་ལ། །ང་ཁྱོད་ཇི་འདྲ་བར་གྱུར་ཅིག་པར་སྨོན་ལམ་བཏབ་ནས་སྨོན་པའི་འཇུག་པ་བསྐལ་བ་གྲངས་མེད་དང་པོ་བསླབས་པས། སྨོན་པའི་དོན་དམ། སངས་རྒྱས་ཤཱཀྱ་ཐུབ་པ་ཆེན་པོ་ཅི་འདྲ་བར་སངས་རྒྱས་ནས། དང་པོ་འདུལ་བ་གསུང༌། བར་དུ་མདོ་སྡེ་གསུངས། །བསོད་ནམས་བསགས་པ་ཅན་རྣམས་ལ་གསང་སྔགས་སྡེ་སྣོད་བཞི་པ་གསུངས། མྱ་ངན་ལས་མདའ་ཁར་མངོན་པ་གསུངས། དེ་ནས་དགུང་ལོ་བརྒྱད་ཅུ་གྱ་གཉིས་ལ་གྱད་ཀྱི་ཡུལ་དུ་མྱ་ངན་འདའ་ཁར་མངོན་པ་གསུངས་ནས། འཁོར་རྣམས་ལ་ཞུ་རྒྱུ་ཡོད་པ་རྣམས་ང་ལ་ཞུས་ཤིག འདྲི་རྒྱུ་ཡོད་པ་རྣམས་ང་ལ་དྲིས་ཅིག སང་ནས་ཁྱེད་རྣམས་ལ་དྲི་ས་མེད་དོ་གསུངས་པས།

བྱམས་པ་ལ་སོགས་པའི་འཁོར་རྣམས་སྤྲོས་པ་ཆོད་པས་ཅི་ཡང་མི་སྨྲ་བས། ལེགས་སོ། །ང་ལ་དྲི་རྒྱུ་མེད་པ་ལ་ལེགས་སོ་གསུངས་ནས་དགྱེས་སོ། །དེ་ནས་ཐུབ་པ་མྱ་ངན་ལས་འདའ་བ་ངེད་ཀྱིས་མི་བཟོད་ཟེར་ནས། སྲུ་སྐྱེ་དགུའི་བདག་མོ་ཉན་ཐོས་ལྔ་བརྒྱ་དང་བཅས་པ་མྱ་ངན་ལས་འདས། ཤཱ་རིའི་བུ་གྲོང་ན་ལ་རྒྱུར་དགྲ་བཅོམ་པ་བརྒྱད་ཁྲི་བརྒྱད་སྟོང་དང་བཅས་ནས་མྱ་ངན་ལས་འདས། མོའུ་འགལ་གྱི་བུ་རང་གི་གྲོང་ཤིང་ཐག་ཅན་དུ་དགྲ་བཅོམ་པ་བདུན་ཁྲི་བདུན་སྟོང་དང་བཅས་ནས་རང་གི་ལུས་ལས་མེ་འབར་ནས་མྱ་ངན་ལས་འདས་སོ། །དེ་ནས་ཕྱོགས་བཅུའི་ཞིང་ནས་བྱང་ཆུབ་སེམས་དཔའ་རྣམས་ཕྱག་ལ་བྱོན་ཏེ། ལྷོ་ཕྱོགས་ནས་བྱང་ཆུབ་སེམས་དཔའ་དམིགས་མེད་རྒྱལ་པོ་མ་སྐྱེས་དགྲའི་དཔང་དུ་རྫུས་སྐྱེས་སུ་མཛད་ནས་བྱོན་ནས། བཅོམ་ལྡན་འདས་ཀྱི་སྤྱན་སྔར་འགྲོ་བར་ཡབ་ལ་ཞུས་པས། འདིར་ཅི་འདོད་པ་ལ་ལོངས་སྤྱོད། མ་འགྲོ་ཟེར། བྱང་ཆུབ་སེམས་དཔའ་དམིགས་མེད་ན་རེ། འདོད་པ་ཁྱི་དང་ཕག་པ་དང༌། །ཝ་དང་བོང་བུ་འདོད་སྤྱོད་ཀྱི། །སངས་རྒྱས་མི་སྤྱོད་ཉན་ཐོས་མིན། །གསུང་ནས་ཕྱག་ལ་བྱོན་པས། བཅོམ་ལྡན་འདས་ཀྱི་ཞལ་ནས། ཀུན་དགའ་བོ་ལ་བྱང་ཆུབ་སེམས་དཔའ་དམིགས་མེད་ལ་ཕྱག་ཚོལ་ཅིག ང་ཡོངས་སུ་མྱ་ངན་ལས་འདས་པའི་འོག་ཏུ། ཁྱོད་ལྷ་དང་མི་ཐམས་ཅད་ཀྱི་ཕྱག་གི་གནས་སུ་འགྱུར་རོ། །ལུས་བཏུད་ཅིག ང་ཡོངས་སུ་མྱ་ངན་ལས་འདས་པའི་འོག་ཏུ་མི་མ་ཡིན་པ་ཐམས་ཅད་ཁྱོད་ལ་འདུད་པར་འགྱུར་རོ། །གདན་ཐེངས་ཤིག ང་ཡོངས་སུ་མྱ་ངན་ལས་འདས་པའི་འོག་ཏུ་གདན་རྣམ་པ་བཅུ་ཐོབ་པར་འགྱུར་རོ་གསུང༌། དེ་ནས་སྲོད་ལ་སུམ་ཅུ་རྩ་གསུམ་དུ་བྱོན་ནས་དྲི་ཟའི་རྒྱལ་པོ་རབ་དགའ་བརྟུལ། དེ་ནས་མར་བྱོན་ནས་མུ་སྟེགས་ཀུན་ཏུ་རྒྱུ་རབ་བཟང་བརྟུལ། དགུང་ལོ་བརྒྱད་ཅུ་གྱ་གཉིས་ལ་བྱའི་ལོ། སྨིན་དྲུག་ཟླ་བའི་ཚེས་བརྒྱད་ཀྱི་ནམ་གུང༌། ཟླ་བ་རི་རྩེར་ནུབ་པ་དང་མྱ་ངན་ལས་འདས་སོ། །དེ་ནས་ཀུན་དགའ་བོ་ལ་སོགས་ཀྱིས་སྐུ་གདུང་རས་ཡུག་ལྔ་བརྒྱས་དྲིལ།

དེ་ནས་སྲིན་བལ་གྱིས་དྲིལ། དེ་ནས་ཡང་རས་ཡུག་ལྔ་བརྒྱས་གཡོལ་ནས། ལྕགས་ཀྱི་སྒྲོམ་བུར་བཞུགས། ཏིལ་གྱི་མར་ཁུས་བཀང་ནས་མེ་ལ་བཞེན་

བསྲེགས་པ་ པས་འབར་དུ་མ་བཏུབ་བོ། །དེ་ནས་འཕགས་པ་འོད་སྲུང་རྒྱལ་པོའི་ཁབ་བྱ་རྒོད་ཕུང་པོའི་རི་པི་པ་ལའི་ཕུག་ན་བཞུགས་པས། སངས་རྒྱས་དང་མཇལ་བར་འདོད་པས་ཏིང་ངེ་འཛིན་ལ་མཉམ་པར་བཞག་ནས་རིམ་གྱིས་བལྟས་པས་གང་ན་ཡང་མི་བཞུགས་པར་འདུག་ནས། གྱད་གྱི་ཡུལ་དུ་མྱ་ངན་ལས་འདས་པ་ཤེས་ཏེ། རྒྱལ་པོ་མ་སྐྱེས་དགྲ་ལ་དེ་བྱས་ནས་བྱོན་པས་ལམ་དུ་འཁོར་ལྔ་བརྒྱ་འདུས་པས་རྣམས་དང་འགྲོགས་ནས་བྱོན་པས། ལམ་དུ་རྒན་ཞུགས་ཅིག་དང་འཕྲད་པས། སངས་རྒྱས་མྱ་ངན་ལས་འདས་པས་ཁྱོད་མི་འགྲོའམ་བྱས་པས་ཁོ་ན་རེ། སངས་རྒྱས་མྱ་ངན་འདས་ནས་སུ། །བསླབ་དང་སློབ་པའི་བཅས་པ་མེད། །མགོ་བག་གདུགས་དང་འདྲ་བར་འགྱུར། །ད་ནི་བག་ཡངས་ཅི་དགར་སྤྱོད། །ཟེར་ནས་ཁོ་དགའ་འདུག་པས། འདིའི་ཟེར་ལུགས་ཀྱིས། སངས་རྒྱས་ཀྱི་བསྟན་པ་ནུབ་ཏུ་འགྲོ་བར་འདུག་པས། དེ་བཞིན་གཤེགས་པའི་བཀའི་བསྡུ་བ་བྱེད་དགོས་པར་འདུག་སྙམ་ནས་བྱོན་པས། གྱད་ཀྱི་ཡུལ་དུ་འཕགས་པ་མ་འགགས་པ་དང༌། ཀུན་དགའ་བོ་ལ་སོགས་པ་རྣམས་དང་མཇལ་ཞིང༌། སངས་རྒྱས་ཇི་ལྟར་སྐུ་གཤེགས་པའི་གཏམ་རྣམས་གསུངས་སོ། །དེ་ནས་འཕགས་པ་འོད་བསྲུངས་ཀྱིས་སྐུ་གདུང་ལ་ཞབས་ཞུས། སྲིན་བལ་དང་རས་སྤོས་ནས། རས་སྲིན་བལ་སྟོང་གིས་སྐུ་གདུང་དྲིལ་ནས་ཏིལ་མར་གྱིས་བཀང་བས་མེ་རང་འབར་དུ་སོང༌། རིང་བསྲེལ་མ་གཱ་དྷའི་ཁལ་སྟོང་བྱོན་པས་ཆ་བརྒྱད་དུ་བགོས་ནས། ཆ་གཅིག་ནི་གྲོང་ཁྱེར་རྩྭ་ཅན་པ་རྣམས་ལ་བྱིན། ཆ་གཉིས་པ་ནི་ཡུལ་སྡིག་པ་ཅན་གྱི་གྱད་རྣམས་ལ་བྱིན། ཆ་གསུམ་པ་ནི་རྟོགས་པ་ཡོད་པའི་རྒྱལ་པོ་རིགས་བུ་ལུ་གུ་ལ་བྱིན། ཆ་བཞི་པ་ནི་གྲོང་ཁྱེར་སྒྲ་སྒྲོགས་ཀྱི་རྒྱལ་རིགས་ཏྲོ་ཏ་ལ་བྱིན། ཆ་ལྔ་པ་ནི་ཁབ་འཇུག་གླིང་གི་བྲམ་ཟེ་ལ་བྱིན། ཆ་དྲུག་པ་ནི་སེར་སྐྱའི་རྒྱལ་རིགས་ཤཱཀྱ་རྣམས་ལ་བྱིན། ཆ་བདུན་པ་ནི་ཡུལ་ཡངས་པ་ཅན་གྱི་རྒྱལ་རིགས་ལི་ཙ་བྱི་རྣམས་ལ་བྱིན། ཆ་བརྒྱད་པ་ནི་ཡུལ་ཡངས་པ་ཅན་གྱི་བློན་པོ་སྣ་ཆེན་པོ་ལ་གཏོགས་པའི་བྲམ་ཟེ་དབྱར་བྱེད་ལ་བྱིན།

གང་གི་སྐུ་གདུང་བཅུག་པའི་བུམ་པ་དེ་བྲམ་ཟེ་བྲེའོ་དང་མཉམ་པ་ལ་བྱིན་ནོ། །ཚེམས་ཆེ་བ་དང་པོ་ནི་སུམ་ཅུ་རྩ་གསུམ་དུ་གདན་དྲངས་སོ། །གཉིས་པ་ནི་ཚེ་འཛིན་གྱི་གྲོང་ཁྱེར་ཡིད་འོང་དུ་གདན་གྲངས་སོ། །གསུམ་པ་ནི་ཀ་ལིང་ཀའི་རྒྱལ་པོའི་ཡུལ་དུ་གདན་དྲངས་སོ། །བཞི་པ་ནི་ཀླུའི་ཡུལ་ཏུ་གདན་དྲངས་སོ། །གདུང་སོལ་བ་རྣམས་བྲམ་ཟེ་ནྱ་གྲོ་ཏ་ལ་བྱིན་ནོ། །དེ་ནས་གདན་ས་འཕགས་པ་འོད་སྲུངས་ཀྱིས་མཛད་ནས། བཀའི་བསྡུ་བ་མཛད་དགོས་དགོངས་ནས། གནས་རྒྱལ་པོའི་ཁབ། པི་པ་ལའི་ཕུག་ཏུ་རྒྱལ་པོ་མ་སྐྱེས་དགྲས་དགྲ་བཅོམ་པ་ལྔ་བརྒྱའི་གནས་མལ་དང་འཚོ་བ་སྦྱར་ནས་བཀའི་བསྡུ་བ་མཛད་པས། དགྲ་བཅོམ་པ་ལྔ་བརྒྱ་དཔང་པོར་བཞག་དགོས་པ་ལ། གཉིས་པ་ཐེམས་ནས་གཅིག་འཕགས་པ་བ་ལང་བདག་སུམ་ཅུ་རྩ་གསུམ་ལྷའི་ཡུལ་ནས་གདན་འདྲེན་དུ་བཏང་བས་མ་བྱོན། གཅིག་འཕགས་པ་ཀུན་དགའ་བོ་མདོ་སྡེ་ཐམས་ཅད་ཁོང་གི་ཐུགས་ལ་ཡོད་པས་ཁོང་དགོས་པ་ལ། ཁོང་གིས་དགྲ་བཅོམ་པ་མ་ཐོབ་པས། ཁོང་སྒྲུབ་པ་ལ་བསྐུལ་བ་ལ་ཁོང་རྒྱལ་རིགས་ཡིན་པས་ཞི་བས་མི་ཐུལ་བས། དྲག་པོས་འདུལ་བར་དགོངས་ནས། སྐྱོ་བ་ཆེན་པོ་བརྒྱད་ཀྱིས་བཅོས་ཏེ། འཕགས་པ་འོད་བསྲུངས་ཀྱིས་གཙོ་བྱས་པའི་དགྲ་བཅོམ་པ་རྣམས་ཀྱིས་འཕགས་པ་ཀུན་དགའ་བོ་ལ་ཁྱོད་ངེད་ཚོའི་ནང་དུ་མ་སྡོད་པར་སོང་ཞིག བཅོམ་ལྡན་འདས་ལ་བདུད་ཀྱིས་མྱ་ངན་ལས་འདའ་བར་གསོལ་བ་བཏབ་པའི་དུས་སུ་ཁྱོད་ལ་བཅོམ་ལྡན་འདས་ཀྱིས་དྲིས་པས། ཁྱོད་ཀྱིས་བཞུགས་པར་མ་ཞུས་པར་ཁ་རོག་བསྡད་པས། ད་ཁྱོད་འདིར་མ་སྡོད་པར་སོང་ཞིག བཅོམ་ལྡན་འདས་ལ་ཆུ་རྙོག་མ་ཅན་དྲངས་པས་ཁྱོད་འདིར་མ་སྡོད་པར་སོང་ཞིག བཅོམ་ལྡན་འདས་ཀྱིས་ཆོས་གོས་རྡོག་པའི་འོག་ཏུ་བཅུག་ནས་བཙེམས་པས་ཁྱོད་འདིར་མ་སྡོད་པར་སོང་ཞིག གཞན་ཡང་ཁྱོད་ཀྱི་སྲུ་སྐྱེ་དགུའི་བདག་མོ་རབ་ཏུ་ཕྱུང་བས་བསྟན་པ་ལྔ་བརྒྱ་ཕྲག་གཅིག་འགྲིབས་པ་དང༌། བཅོམ་ལྡན་འདས་ཀྱིས་གསང་བའི་གནས་བུད་མེད་ལ་བསྟན་པ་དང༌།

བསླབ་པའི་གཞི་ཕྲ་མོ་ལ་ཞུ་བ་མ་བྱས་པ་དང༌། བཅོམ་ལྡན་འདས་ཀྱི་སྐུ་ལུས་གསེར་བཙོ་མའི་མདོག་འདྲ་བ་གཞན་ལ་རྫོགས་པར་བསྟན་པ་དང༌། ཁྱོད་ཀྱི་བཅོམ་ལྡན་འདས་ལོ་ཉི་ཤུ་ལྷག་ཏུ་བསྟེན་ཀྱང་དགྲ་བཅོམ་པ་མ་ཐོབ་པས་འདིར་མ་སྡོད་པར་སོང་ཞིག་བྱས་ནས་འབྲི་རྫིའི་ཕུག་ཏུ་བསྐྲད་ནས་བཏང་ངོ༌། །དེར་བྱོན་ནས་འབྲི་རྫིའི་བུ་ལ་ཆོས་བསྟན་ནས་དགྲ་བཅོམ་པ་ཐོབ་པས། མཁན་པོ་དགྲ་བཅོམ་པ་ཐོབ་བམ་མ་ཐོབ་སྙམ་ནས་བལྟས་པས་མ་ཐོབ་པར་འདུག་པས། གོའུ་ཏམ་ཁྱོད་ནི་བག་མེད་མ་མཛད་པར། །ཤིང་དྲུང་དབེན་པ་བརྟེན་ལ་སྒྲུབ་པ་བགྱིས། །རིང་པོར་མི་ཐོགས་དགྲ་བཅོམ་ཐོབ་པར་འགྱུར། །བྱས་ནས་སྐུལ་པས། ཀུན་དགའ་བོས་སྒྲུབ་པ་མཛད་པས་དགྲ་བཅོམ་པ་ཐོབ་ནས་མངོན་ཤེས་ཀྱིས་བལྟས་པས། དགྲ་བཅོམ་པ་རྣམས་ཀྱིས་བྱམས་པས་སྒྲུབ་པ་ལ་བསྐུལ་བའི་ཕྱིར་བསྐྲད་པར་འདུག་ནས། དཔོན་སློབ་གཉིས་པོས་རྫུ་འཕྲུལ་གྱིས་ནམ་མཁར་བྱོན་ནས་པི་པ་ལའི་ཕུག་ཏུ་དགྲ་བཅོམ་པ་ལྔ་བརྒྱའི་ནང་དུ་གཤེགས་སོ། །དེ་རྣམས་ཀྱི་རྣམ་སྦྱར་ལྔ་བརྒྱའི་སྟེང་དུ་བཞུགས་ཏེ། མདོ་སྡེ་རྣམས་ཐུགས་ནས་སྟོན་ནས་བསྡུས་སོ། །དེ་ནས་ཡང་རྣམ་སྦྱར་ལྔ་བརྒྱའི་སྟེང་དུ་ཉེ་བ་འཁོར་བྱོན་ནས་འདུལ་བ་རྣམས་བསྡུས་སོ། །དེ་ནས་ཡང་རྣམ་སྦྱར་ལྔ་བརྒྱའི་སྟེང་དུ་འོད་བསྲུངས་བྱོན་ནས་མྱ་ངན་ལས་འདས་པ་མངོན་པ་བསྡུས་སོ། །སངས་རྒྱས་མྱ་ངན་ལས་འདས་པའི་ཕྱི་དབྱར་དེ་ནས་བཀའི་བསྡུ་བ་བྱས། བདག་གིས་བུའི་བྱ་བ་བྱས་སོ་སྙམ་པས་བསྟན་པ་ཀུན་དགའ་བོ་ལ་གཏད་དེ། །འཕགས་པ་འོད་སྲུངས་རི་ཁ་བ་ཅན་གསུམ་ལ་རྫུ་འཕྲུལ་གྱི་བྱོན་ནས་འགོག་པ་མྱ་ངན་ལས་འདས་སོ། །དེ་ནས་ཀུན་དགའ་བོས་བསྟན་པ་བཟུང་སྟེ། སློབ་མ་ཉི་མ་གུང་པ་ལ་སོགས་པ་དགྲ་བཅོམ་པ་མང་པོ་བྱོན་ནོ། །དེ་ནས་ཀུན་དགའ་བོས་བསྟན་པ་དགྲ་བཅོམ་པ་བྲམ་ཟེ་ཉི་མ་གུང་ལ་གཏད་ནས་འཕགས་པ་ཀུན་དགའ་བོ་ཆུ་བོ་གངྒཱའི་སྟེང་དུ་རང་ཉིད་ཀྱི་ལུས་ལ་མེ་བྱུང་ནས་མྱ་ངན་ལས་འདས་སོ། །བྲམ་ཟེ་ཉི་མ་གུང་གིས་ཤ་ནའི་རས་ཅན་ལ་གཏད།

དེས་འཕགས་པ་ཉེར་སྦས་ལ་གཏད་ནས་སློབ་མར་དགྲ་བཅོམ་པ་མང་པོ་བྱོན་ནོ། །སངས་རྒྱས་མྱ་ངན་ལས་འདས་ནས་བསྟན་པ་ལོ་ལྔ་བརྒྱ་ཕྲག་བཅུར་གནས་པ་ལས། །དེ་ལ་དུས་ཚོད་བཞི་རུ་བྱུང༌། དུས་རེ་ལ་ལོ་ལྔ་བརྒྱ་ཕྲག་གསུམ་གསུམ་ཡོད། ལྔ་བརྒྱ་ཕྲག་དང་པོ་ལ་དགྲ་བཅོམ་པ་ཡོང༌། གཉིས་པ་ལ་རྒྱུན་ཏུ་ཞུགས་པ་འོང༌། གསུམ་པ་ལ་ཕྱིར་མི་འོང་བ་འོང༌། དེ་གསུམ་འབྲས་བུའི་དུས་སོ། །དེ་ནས་མངོན་པར་རྟོགས་པའི་དུས་ལ་ཡང་གསུམ་ལས། དང་པོ་ལྷག་པའི་ཤེས་རབ་འབྱུང༌། གཉིས་པ་ལ་ལྷག་པའི་སེམས་འབྱུང༌། གསུམ་པ་ལ་ལྷག་པའི་ཚུལ་ཁྲིམས་འབྱུང་ངོ༌། །དེ་ནས་ལུང་གི་དུས་ལ་ཡང་གསུམ། ལྔ་བརྒྱ་ཕྲག་དང་པོ་ལ་མངོན་པ་འབྱུང༌། གཉིས་པ་ལ་མདོ་སྡེ་འབྱུང༌། གསུམ་པ་ལ་འདུལ་བ་འབྱུང་བར་གསུངས། ལྔ་བརྒྱ་ཕྲག་ཕྱི་མ་ལ་རྟགས་ཙམ་འཛིན་པའི་དུས་སུ་སངས་རྒྱས་ཀྱི་བསྟན་པ་ནུབ་པའི་དུས་ཡིན་གསུང༌། དེའི་དུས་སུ་དགྲ་བཅོམ་པ་དེས་པ་བྱ་བ། འཁོར་ལྔ་བརྒྱ་དང་བཅས་པ་འབྱུང་བར་གསུང༌། སྡེ་སྣོད་གསུམ་པ་སློབ་མ་ཅན་བྱ་བ་འཁོར་བརྒྱ་དང་བཅས་པ་འབྱུང༌། དེ་གཉིས་གཅིག་མཁས་པས་ངས་གསོ་སྦྱོང་བྱེད་དགོས་ཟེར། གཅིག་དགྲ་བཅོམ་པ་ཡིན་པས་ངས་གསོ་སྦྱོང་བྱེད་དགོས་ཟེར་ནས་མི་འཆམ་པར། འཁོར་རྣམས་ཕན་ཚུན་བྱས་ནས་དགེ་འདུན་གཅིག་ཀྱང་མི་འོང༌། དེའི་དུས་སུ་རྒྱལ་པོ་དཔུང་དམར་ཅན་བྱ་བ་དད་པ་དང་ལྡན་པ་ཞིག་འབྱུང་བས། དགེ་འདུན་མེད་པས་མྱ་ངན་བྱེད་དོ། །ས་ལ་ཁ་བུབ་ཏུ་ཉལ་ནས་ལྡང་བར་མི་ནུས་སོ། །དེའི་དུས་སུ་སངས་རྒྱས་ཀྱི་བསྟན་པ་ནུབ་པས་སྐྲ་གཞར་བ་ཡང་མི་ཕེད། གོས་སེར་པོར་མི་འགྲོ་བས། བློན་པོ་ཤེས་རབ་དང་ལྡན་པས་མགོ་མེས་བཤུར། བ་དམར་གྱི་ཀོ་བ་བྱོན་ནས། རྒྱལ་པོ་ཆེན་པོ་ཡར་ལོངས་ལ་བླ་མཆོད་རྣམས་བྱོན་ནས་ཡོད་བྱས་པས། རྒྱལ་པོ་སྙམ་ན་རབ་ཏུ་བྱུང་བ་ཡིན་སྙམ་ནས་བལྟས་པས། མགོ་མེས་བཤུར་བ། བ་དམར་གླང་དམར་གྱི་ཀོ་བ་གྱོན་ནས་འདུག་པ་མཐོང་བས། ད་སངས་རྒྱས་ཀྱི་བསྟན་པ་ནུབ་ནས་འདུག་སྙམ་ནས།

རྒྱལ་པོ་མྱ་ངན་གྱིས་གྲོངས་ནས་སུམ་ཅུ་རྩ་གསུམ་གྱི་གནས་སུ་སྐྱེས་པར་གྱུར་ཏོ། །དེ་ནས་སྤྲུལ་སྐུ་འདིའི་བསྟན་པ་མི་འབྱུང་ངོ༌། །དེ་རྣམས་སྤྲུལ་པའི་སྐུའི་བསྟན་པ་ཚད་ཅན་ལ་དགོངས་ནས་གསུངས་པ་ཡིན་ནོ། །སངས་རྒྱས་ཀྱི་ཡོན་ཏན་ཕྲིན་ལས་ནི་ཇི་སྲིད་འཁོར་བ་མ་སྟོང་བར་དུ་ཐུགས་བསྐྱེད་པས། དེ་སྲིད་དུ་སངས་རྒྱས་མྱ་ངན་ལས་མི་འདའ། ཆོས་མི་ནུབ། དགེ་འདུན་དཀོན་མཆོག་རྒྱུན་མི་འཆད་ཅེས་གསུངས་སོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། སྨོན་པ་སྐོར་ཅིག་གི་འབྲས་བུ་བསྟན་པའི་ལེའུ་སྟེ་བཅུ་བདུན་པའོ།། །།ད་འཇུག་པ་རྒྱུ་ལ་དམ་འཆའ་བར་ཚད་མེད་བསྟན་པར་བྱ་སྟེ། འཇུག་པ་བྱང་ཆུབ་ཀྱི་སེམས་ལ་ཡང་གསུམ་སྟེ། འཇུག་པའི་སྨོན་པ། འཇུག་པའི་འཇུག་པ། འཇུག་པའི་དོན་དམ་གསུམ། སངས་རྒྱས་ཀྱིས་བསྐལ་པ་གྲངས་མེད་པར་ལོངས་སྤྱོད་པ་ཡིན་ཏེ། དང་པོ་ཚད་མེད་པའི་སྙིང་རྗེ་ཆེན་པོ་ལས་སྐྱེས་པ་འཇུག་པའི་སྨོན་པ་ནི། སེམས་ཅན་ཐམས་ཅད་མ་དགའ་བ་དགའ་བར་བྱ། མ་གྲོལ་བ་སྒྲོལ་བར་བྱ། དབུགས་མ་ཕྱུང་བ་རྣམས་དབུགས་དབྱུང་བར་བྱ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བྱ་སྙམ་པ་དེ་འཇུག་པའི་སྨོན་པ་ཚད་མེད་པ་ཡིན། འོ་ན་སྨོན་པའི་སྨོན་པ་དང་ཁྱད་ཅི་ཡོད་སྙམ་ན། སྨོན་པའི་སྨོན་པ་ནི་ཚད་ཅན་པ་རང་གཅིག་པུ་སངས་རྒྱས་འདི་གཅིག་པུ་འདྲ་བ་ཞིག་བྱ་སྙམ་པ་དང༌། སྡོམ་པ་བར་མ་ལེན་པའི་དུས་སུ། ཤཱཀྱ་ཐུབ་པ། ཤཱཀྱ་སེང་གེ། ཤཱཀྱའི་རྒྱལ་པོ། བསྟན་པའི་གཙོ་བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་བྱུང་སྟེ། སྙམ་དུ་སྨོན་པ་དེ་སྨོན་པ་ཚད་ཅན་ཡིན། འདི་འཇུག་པའི་སྨོན་པ་ཚད་མེད་ཡིན་གསུང༌། དེ་གཉིས་མི་འདྲ། གཅིག་སེམས་ཅན་ཐམས་ཅད་ལ་སངས་རྒྱས་ཐོབ་པར་སྨོན་པ་མེད། རང་ཉིད་གཅིག་པུ་སངས་རྒྱས་དེ་འདྲ་ཞིག་ཐོབ་པར་སྨོན་པ་ཡིན། འཇུག་པའི་སྨོན་པ་ནི། སེམས་ཅན་ཐམས་ཅད་སངས་རྒྱས་ཐོབ་པར་བྱ་སྙམ་དུ་སྨོན་པ་ཡིན།

དེ་སེམས་ཅན་ཐམས་ཅད་ལ་ཚད་མེད་པས་ཚད་མེད་ཡིན་ནོ། །ད་འཇུག་པའི་འཇུག་པ་ནི། དེའི་ཆེད་དུ་སེམས་ཅན་དོན་བྱེད་ཀྱི་ཚུལ་ཁྲིམས་དང༌། དགེ་བ་ཡོད་ཚད་ཕ་རོལ་ཏུ་ཕྱིན་པ་དྲུག་ལ་སོགས་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་མཛད་ཚད་ལ་འཁོར་བ་མ་སྟོང་བར་དུ་ལུས་ངག་ཡིད་གསུམ་པོ་འདི་དགེ་བ་ལ་སྐད་ཅིག་ཀྱང་བཏང་སྙོམས་སུ་མ་ལུས་པར་བཀོལ་བ་ཡིན། དེའི་འབྲས་བུ་འཇུག་པའི་དོན་དམ་ལོངས་སྤྱོད་རྫོགས་པའི་སྐུ་འབྱུང་བ་ཡིན། སྐུ་ཅིག་གིས་ནམ་མཁའ་དང་མཉམ་པའི་སེམས་ཅན་གྱི་དོན་བྱེད་ན་ཡང་དེར་སྟོན་ནུས་པ་སྐུའི་གསང་བ་བསམ་གྱིས་མི་ཁྱབ་པ། ལྷའི་བཟོ་བོ་བི་ཤྭ་ཀརྨས་ཤཱཀྱའི་སྐུ་ཚད་བྱ་སྙམ་ནས། ཞབས་ཀྱི་མཐེ་བོང་ནས་རིན་པོ་ཆེའི་ཐིག་གུས། དབུའི་གཙུག་ཏོར་ལ་མཉམ་པས། དབུའི་གཙུག་ཏོར་མཐོར་སོང་ནས་སྟེང་གི་སངས་རྒྱས་ཀྱི་ཞིང་ཁམས་ན་ཡར་སོང་ནས་དབུའི་གཙུག་ཏོར་མ་མཐོང་བས། ཚད་བྱར་མ་ཏུབ་པ་ཡིན་ནོ། །སྐུ་མང་པོས་འདུལ་བ་ཡང༌། སྐུ་མི་ཟད་པ་རྒྱན་གྱི་འཁོར་ལོས་སེམས་ཅན་གྱི་བསམ་པ་དང་བསྟུན་ནས། མང་པོར་སྟོན་པ་ཡིན། དཔེར་ན་ཉི་མ་གཅིག་ལ་སེམས་ཅན་རེ་རེས་ཆུ་སྣོད་རེ་རེ་བཟུང་ན། དེའི་ནང་དུ་ཉི་མ་རེ་རེ་འབྱུང་བ་ཡིན། ཆུ་སྣོད་མེད་པ་ལ་ཉི་མ་མི་འབྱུང༌། དད་པ་མེད་པས་སངས་རྒྱས་མི་མཐོང་བ་ཡིན། ཆོས་རྗེ་སྒམ་པོ་པས་དུས་གཅིག་ལ་སྐུ་གསུམ་དུ་བསྟན་ནས་རབ་གནས་ཁ་གསུམ་དུ་མཛད་པ་ཡིན། ཆོས་རྗེ་ཕག་མོ་གྲུ་པས་མཎྜལ་ཕུལ་ནས། སྐུ་གསུམ་དུ་བསྟན་པ་ལགས་སམ་ཞུས་པས། དགེ་བཤེས་ཁམས་པ་ངས་སེམས་ཅན་རེ་རེའི་མདུན་དུ་སྐུ་བརྒྱ་བརྒྱ་སྟོན་ཀྱང་ནུས་གསུང༌། ཆོས་རྗེ་འབྲི་གུང་དུས་གཅིག་ལ་སྐུ་བཞིར་བསྟན་པ་ཡིན། མཚན་ཉིད་ཀྱིས་འདུལ་བ་རྣམ་པར་སྣང་མཛད་དུ་བསྟན་ནས་ཡེ་ཤེས་ངོ་སྤྲོད་པ་ཡིན། བདེ་མཆོག་གི་འདུལ་བ་ལ་བདེ་མཆོག་ཏུ་བསྟན་ནས་ཡེ་ཤེས་ངོ་སྤྲོད་པ་ཡིན་ཏེ། སྟོང་པ་ཉིད་དང༌། མཚན་མ་མེད་པ་དང༌།

སྨོན་པ་མེད་པ་དང༌། མངོན་པར་འདུ་བྱེད་པ་དང་པོ་ནས་མེད་པའི་བརྡར་ཞལ་བཞིར་བྱོན་པ་ཡིན་ནོ། །སྤྱན་གསུམ་ནི་དུས་གསུམ་མཁྱེན་པ་ཡང་སྟོང་པར་རྟོགས་པའི་བརྡས་ངོ་སྤྲོད་ཡིན། མཆེ་བ་བཞི་ནི་སེམས་སྟོང་པར་རྟོགས་པས་བདུད་བཞི་ལས་རྒྱལ་བའི་བརྡ། དབུ་སྐུ་རལ་པའི་ཐོར་ཚུགས་ནི། དགེ་བའི་རྩ་བ་མ་ལུས་པར་རྫོགས་ནས་དང་པོ་ནས་སྟོང་པར་རྟོགས་པའི་བརྡ། ཐོད་པ་སྐམ་པོ་ལྔ་ནི་ཡེ་ཤེས་ལྔ་སྟོང་པར་ངོ་སྤྲོད་པའི་བརྡ། སྤྱི་བོར་ཟླ་བ་ཕྱེད་པ་ནི་བྱང་སེམས་རྒྱུན་མི་ཆད་པ་དང༌། ཡེ་ཤེས་གོང་ནས་གོང་དུ་འཕེལ་བ་ངོ་སྤྲོད་པའི་བརྡ། སྤྱི་བོ་རྡོ་རྗེ་རྒྱ་གྲམ་ནི་ཕྲིན་ལས་བཞི་དང་སྟོང་པ་ཟུང་འཇུག་ཏུ་ངོ་སྤྲོད་པའི་བརྡ། སྐུ་མདོག་ནག་པོ་ནི་བྱམས་པ་དང་སྟོང་པ་ཟུང་དུ་འཇུག་དགོས་པའི་བརྡ། སྤྱན་རྩ་དམར་ཟླུམ་པ་ནི་སེམས་ཅན་གྱི་དོན་ལ་ཆགས་པའི་བརྡ། ཁྲོས་ཤིང་གཉེར་མ་གྱེན་དུ་གཉེར་བ་ནི་ཡེ་ཤེས་ཀྱི་སྤངས་བྱ་ཉོན་མོངས་པ་བཅོམ་པའི་བརྡ། ཡབ་ཡུམ་ཞལ་སྦྱོར་དུ་བཞུགས་པ་ནི་ཡེ་ཤེས་ཐ་མི་དད་པའི་བརྡ། ཡབ་ཀྱི་ཕྱག་དང་པོ་གཉིས་ཀྱིས་ཡུམ་ལ་འཁྱུད་པ་ནི་ཡེ་ཤེས་ཀྱི་ཆོས་ཉིད་དབྱིངས་ཡུལ་དུ་བྱེད་དགོས་པའི་བརྡ། ཕྱག་གཡོན་དང་པོས་དྲིལ་བུ་བསྣམས་པ་ནི་རྟེན་འབྲེལ་གྱི་ཆོས་ཐམས་ཅད་རང་བཞིན་མེད་པར་ཤེས་པའི་བརྡ། གཡས་དང་པོས་རྡོ་རྗེ་རྩེ་ལྔ་བསྣམས་པ་ནི་ཡེ་ཤེས་ལྔ་རྒྱུད་ལ་སྐྱེས་པའི་བརྡ། ཕྱག་བཅུ་གཉིས་ནི་རྟེན་འབྲེལ་བཅུ་གཉིས་ལུགས་ལས་ལྡོག་པའི་བརྡ། ཕྱག་འོག་མ་གཉིས་ཀྱིས་གླང་པོ་ཆེའི་ཀོ་རློན་བསྣམས་པ་ནི། འགྲོ་བའི་གཏི་མུག་འཇོམས་པའི་བརྡ། གཡོན་གྱི་གསུམ་པས་ཁ་ཊྭཱཾ་ག་བསྣམས་པ་ནི་བྱང་ཆུབ་ཀྱི་སེམས་དང་སྟོང་པ་ཟུང་དུ་འཇུག་པའི་བརྡ། གཡོན་གྱི་བཞི་པ་ན་ཐོད་པ་ཁྲག་གིས་བཀང་བ་བསྣམས་པ་ནི་ཐུགས་རྗེ་དང་སྟོང་པ་ཟུང་དུ་འཇུག་པའི་བརྡ། གཡོན་པ་ལྔ་པ་ན་རྡོ་རྗེ་ཞགས་པ་བསྣམས་པ་ནི་སྟོང་པ་ཡང་དག་པའི་ཞགས་པས་སེམས་ཅན་འཁོར་བར་མི་སྟོང་བར་ཚུར་སངས་རྒྱས་ཀྱི་སར་འགུགས་པའི་བརྡ།

གཡོན་དྲུག་པ་ན་ཚངས་པའི་མགོ་བོ་བསྣམས་པ་ནི་ཐར་པ་ཐམས་ཅད་ཀྱི་མཆོག་སངས་རྒྱས་ཐོབ་དགོས་པའི་བརྡ། གཡས་གསུམ་ན་ཌཱ་མ་རུ་བསྣམས་པ་ནི་སྐྱེ་བ་མེད་པའི་སྒྲས་སངས་རྒྱས་རྣམས་སེམས་ཅན་གྱི་དོན་ལ་སྐུལ་བའི་བརྡ། གཡས་བཞི་པ་ན་དགྲ་སྟྭ་བསྣམས་པ་ནི་ལུས་ངག་ཡིད་གསུམ་གྱི་ཉེས་པ་བཤགས་ནས་རྒྱུན་གཅོད་པའི་བརྡ། གཡས་ལྔ་པ་ན་གྲི་གུག་བསྣམས་པ་ནི་དངོས་པོ་དང་དངོས་པོ་མེད་པའི་རྣམ་པར་རྟོག་པ་ཐམས་ཅད་རྒྱུན་གཅོད་པའི་བརྡ། གཡས་དྲུག་པ་རྩེ་གསུམ་བསྣམས་པ་ནི་འདོད་ཁམས་ཀྱི་སྲིད་པ་དང༌། གཟུགས་ཁམས་ཀྱི་སྲིད་པ་དང༌། གཟུགས་མེད་ཀྱི་ཁམས་ཀྱི་སྲིད་པ་གཅད་ནས་སྟོང་པར་སངས་རྒྱས་ལ་འགོད་པའི་བརྡ། ཞབས་གཡས་བརྐྱང་གཡོན་བསྐུམ་པ་ནི་ཆོས་ཐམས་ཅད་དང་པོ་ནས་མེད་པར་རྟོགས་པའི་བརྡ། ཞབས་གཡས་པས་འཇིགས་བྱེད་མནན་པ་ནི་རྟག་པར་ལྟ་བའི་མཐའ་ལས་གྲོལ་ནས་རྟག་པར་མི་ལྟ་བའི་བརྡ། ཞབས་གཡོན་པས་དུས་མཚན་མ་མནན་པ་ནི་ཆད་པར་མི་ལྟ་བའི་བརྡ། སྟག་ལྤགས་ཀྱི་ཤམ་ཐབས་ནི། བྱམས་པ་དང་སྟོང་པར་འགྲོ་བའི་ཞེ་སྡང་འཇོམས་པའི་བརྡ། ཕྱག་གདུབ་དཔུང་རྒྱན་ནི་སྦྱིན་པའི་ཕ་རོལ་ཏུ་ཕྱིན་པ་རྫོགས་པའི་བརྡ། མགུལ་རྒྱན་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་བརྡ། རྣ་ཆ་གདུབ་འཁོར་བཟོད་པའི་ཕ་རོལ་ཏུ་ཕྱིན་པ་རྫོགས་པའི་བརྡ། དབུ་རྒྱན་དང་འཁོར་ལོ་ནོར་བུ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་རྫོགས་པའི་བརྡ། མཆོད་ཕྱིར་ཐོག་དང་སྐུ་རགས་དང་འོག་པག་ཞབས་དུབ་གསུམ་བསམ་གཏན་གྱི་ཕ་རོལ་ཏུ་ཕྱིན་པ་རྫོགས་པའི་བརྡ། ཐལ་བའི་རྡུལ་གྱི་གོས་པ་ཤེས་རབ་ཀྱི་ཕ་རོལ་ཏུ་ཕྱིན་པ་རྫོགས་པའི་བརྡ། མཚན་བཟང་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་འགྲོ་བ་དང་བས་ཡིད་འཕྲོགས་ནས་ཆོས་ལ་འཛུད་པའི་བརྡའོ། །མི་མགོ་རློན་པ་ལྔ་བཅུ་ནི་ཨཱ་ལི་ཀཱ་ལི་ལྔ་བཅུ། དོན་དམ་དང་ཀུན་རྫོབ་ཀྱི་ཆོས་ཐམས་ཅད་དེ་གཉིས་ཀྱིས་སྟོན་པའི་བརྡ། ཉི་མའི་གདན་ནི་མ་རིག་པའི་འདམ་རྫབ་བསྐམས་ནས།

བྱང་ཆུབ་ཀྱི་མྱུ་གུ་སྨིན་པར་བྱེད་པའི་བརྡ། སྣ་ཚོགས་པདྨ་དང་ཉི་མའི་གདན་ནི་འཁོར་བའི་ཉེས་པས་མ་གོས་པའི་བརྡ། བཅོམ་ལྡན་འདས་མ་དང་དཔའ་བོ་རྣལ་འབྱོར་ཐམས་ཅད་ཞལ་གཅིག་ཏུ་འདུག་པ་ནི་སྟོང་པ་ཉིད་གཅིག་པུ་ཡིན་པའི་བརྡ། སྐྲ་གྲོལ་བ་ནི་ཆོས་ཐམས་ཅད་གདོད་མ་ནས་གྲོལ་བའི་བརྡ། ན་བཟའ་མེད་པ་སྒྲིབ་པ་མེད་པའི་བརྡ། སྐུ་མདོག་དམར་མོར་འདུག་པ་ནི་བདེ་བ་ཆེན་པོ་ཡབ་ལ་ཆགས་པ་དང༌། ཐུགས་རྗེས་སེམས་ཅན་ལ་ཆགས་པའི་བརྡ། གཞོན་ནུ་མ་ལོ་བཅུ་དྲུག་ལོན་པ་ལྟ་བུ་འདུག་པ་ནི་བདེ་བ་ཆེན་པོས་གང་བའི་བརྡའོ། །རྒྱན་ལ་སོགས་པ་རྣམས་ཡབ་དང་མཐུན་པས་ཡབ་བཞིན་ཤེས་པར་བྱའོ། །དེ་ཐམས་ཅད་ཀྱིས་ལུས་ངག་དགེ་བ་ལ་བཀོལ་བ་དང༌། དང་པོ་ནས་སྟོང་པ་ཡིན་པས་ཟུང་འཇུག་གཅིག་པུར་ངོ་སྤྲོད་དུ་ཤར་བ་ཡིན་ནོ། །ནམ་མཁའི་སྟེང་གི་སེམས་ཅན་རྣམས་འདུལ་བ་ལ་ཐུགས་ཀྱི་འཁོར་ལོ་བྱོན། ས་སྟེང་གི་སེམས་ཅན་རྣམས་འདུལ་བ་ལ་གསུང་གི་འཁོར་ལོ་བྱོན། ས་འོག་གི་སེམས་ཅན་རྣམས་འདུལ་བ་ལ་སྐུའི་འཁོར་ལོ་བྱོན། སྣ་ཚོགས་པ་འདུལ་བ་ལ་དམ་ཚིག་གི་འཁོར་ལོ། སྣ་ཚོགས་དང་བདེ་བ་ཆེན་པོའི་ལྷ་ཚོགས་སུ་བསྟན་ནས་དྲན་པ་ཉེར་བཞག་ལ་སོགས་པ་བྱང་ཆུབ་ཀྱི་ཆོས་སུམ་ཅུ་རྩ་བདུན་གྱིས་ཁྲིད་ནས་ཡེ་ཤེས་ངོ་སྤྲོད། ས་ཕྱེད་དང་བཅུ་གསུམ་གྱི་དུས་སུ་སངས་རྒྱས་གཅིག་པུར་བསྟན་ནས་ཆོས་སྐུ་ཡང་དག་པའི་ཏིང་ངེ་འཛིན་གཅིག་པུར་ངོ་སྤྲོད། བདེན་པ་བཞིས་འདུལ་བ་རྣམས་ལ་ཕྱག་རྒྱ་བཞི་བསྟན་ནས་ངོ་སྤྲོད། བདེན་པ་གཉིས་འདུལ་བ་རྣམས་ལ་ཞབས་གཉིས་སུ་བསྟན་ནས་གསང་སྔགས་བརྡ་གཅིག་པུས་གདོད་མ་ནས་སངས་རྒྱས་གྲུབ་ནས་ཡོད་པར་ངོ་སྤྲོད་པ་ཡིན་ནོ། །གང་ལ་མོས་པའི་ལྷ་དང་བླ་མར་བསྟན་ནས་ཡེ་ཤེས་ངོ་སྤྲོད་པ་ཡིན་ནོ། །སེམས་ཅན་ཐམས་ཅད་བྱང་ཆུབ་སེམས་དཔའ་གཅིག་པུས་འདུལ་ན་བྱང་ཆུབ་སེམས་དཔའ་གཅིག་པུར་བསྟན་ནས་སངས་རྒྱས་ངོ་སྤྲོད། ཉན་ཐོས་ཀྱིས་འདུལ་བ་ལ་ཉན་ཐོས་སུ་བསྟན་ནས་ཡེ་ཤེས་ངོ་སྤྲོད།

མཆོག་གི་སྐྱེ་བོས་འདུལ་བ་ལ་མཆོག་གི་སྐྱེ་བོར་སྟོན་ནས་ཡེ་ཤེས་ངོ་སྤྲོད། དུད་འགྲོས་འདུལ་བ་ལ་དུད་འགྲོར་བསྟན་ནས་ཡེ་ཤེས་ངོ་སྤྲོད། ཡི་དྭགས་ཀྱིས་འདུལ་བ་ལ་ཡི་དྭགས་སུ་བསྟན་ནས་ཡེ་ཤེས་ངོ་སྤྲོད། དམྱལ་བས་འདུལ་བ་ལ་དམྱལ་བར་བསྟན་ནས་ཡེ་ཤེས་ངོ་སྤྲོད། སས་འདུལ་བ་ལ་སར་སྟོན། ཆུས་འདུལ་བ་ལ་ཆུར་སྟོན། མེས་འདུལ་བ་ལ་མེར་སྟོན། རླུང་གི་འདུལ་བ་ལ་རླུང་དུ་སྟོན། ནམ་མཁས་འདུལ་བ་ལ་ནམ་མཁའ་བསྟན་ནས་སེམས་སྐྱེ་མེད་དུ་ངོ་སྤྲོད། དེ་བཞིན་དུ་གཉིས་པ་ལ་གསུམ་པར་སྟོན། གསུམ་པ་ལ་བཞི་པར་སྟོན། བཞི་པ་ལྔ་པར་སྟོན། ལྔ་པ་ལ་དྲུག་པར་སྟོན། དྲུག་པ་ལ་བདུན་པར་སྟོན། བདུན་པ་ལ་བརྒྱད་པར་སྟོན། བརྒྱད་པ་ལ་དགུ་པར་སྟོན། དགུ་པ་ལ་བཅུ་པར་སྟོན། ས་བཅུ་པ་ལ་སངས་རྒྱས་རྣམ་པར་སྣང་མཛད་དུ་བསྟན་ནས་ཤེས་བྱའི་སྒྲིབ་པ་སྤོང༌། ཤེས་བྱའི་སྒྲིབ་པ་དག་ནས་ཆོས་སྐུ་གཅིག་ཏུ་གྱུར་ནས་སངས་རྒྱས་སོ། །རྒྱ་ནམ་མཁའི་མཐའ་དང་མཉམ་པ་འབྱུང༌། ཡུན་འཁོར་བ་མ་སྟོང་བར་དུ་འབྱུང༌། ཆེད་དུ་བྱ་བ་ཐམས་ཅད་དང་པོ་ནས་སངས་རྒྱས་པ་ཡིན་པ་ཡིན་པར་ངོ་སྤྲོད་པ་དང༌། སངས་རྒྱས་ལ་འགོད་པ་གཅིག་པུའི་ཆེད་དུ་མཛད། ནམ་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་ལ་འགོད་པའི་རྒྱུ་འབྲས་ཐམས་ཅད་སྐུ་ལུས་གཅིག རྒྱན་ལ་སོགས་པ་རྒྱན་དང་ཆ་ལུགས་རེ་རེ་འམ། སྐུ་ཅིག་གིས་ཀྱང་སེམས་ཅན་ཐམས་ཅད་དང་པོ་ནས་སངས་རྒྱས་ཡིན་པར་སྟོན་པ་དང༌། བདེ་བ་དང་སྟོང་པ་ཟུང་འཇུག་ཡིན་པར་སྟོན་པ་དང༌། དཔལ་རྣམ་པར་སྣང་མཛད་ལ་ཞིང་ཁམས་ཐམས་ཅད་དུ་སྐུས་ཁྱབ་པའི་བརྡར་རྒྱན་ཆ་ལུགས་ཡོད་པ་བཞིན་ནོ། །བཅོམ་ལྡན་འདས་རྣམ་པར་སྣང་མཛད་དེ་བསྐལ་པ་གྲངས་མེད་པ་ལ་ཐུགས་ཡེ་ཤེས་གཅིག་པུར་ཤར་བའི་རྒྱུ་འབྲས་ཡིན་ནོ། །ཐེག་པ་ཆེན་པོའི་ཚུལ་གེགས་སེལ་བདུད་རྩི་དཔུང་པ་ལས་འཇུག་པ་བྱང་ཆུབ་སེམས་ཀྱི་འབྲས་བུ་བསྟན་པའི་ལེའུ་སྟེ་བཅོ་བརྒྱད་པའོ།། །།དེ་ནས་འཇུག་པ་དེ་དོན་དམ་དུ་ན་འཕོས་ནས།

བསྐལ་པ་གྲངས་མེད་ཕྱི་མ་ལ་བཅོམ་ལྡན་འདས་བསྐལ་པ་གྲངས་མེད་ཕྱི་མའི་དུས་སུ་བྱང་ཆུབ་སེམས་དཔའ་བྲམ་ཟེའི་ཁྱེའུ་སྤྲིན་དུ་གྱུར་པའི་དུས་སུ་དོན་དམ་གྱི་སྨོན་པ་སྐྱེ་སྟེ། འཁོར་འདས་ཀྱི་བཟུང་འཛིན་ཐམས་ཅད་སྟོང་པར་འདུག་པས། སེམས་ཅན་ཐམས་ཅད་སྟོང་པར་རྟོག་མེད་ཅིག་ཏུ་སོང་ན་དགའ་བ་ལ་སྙམ་པ་དེ་དོན་དམ་གྱི་སྨོན་པ་ཡིན། དེ་ནས་དོན་དམ་པ་སྟོང་པ་གཅིག་པུར་ཐུགས་བསྐྱེད་ནས། ས་བརྒྱད་ཀྱི་རྟོགས་པ་སྐྱེས་བུ་དབང་པོ་ལྔ་དང་རྣམ་པར་ཤེས་པ་ཚོགས་བརྒྱད་དོ། །སྟོང་པ་གཅིག་པུར་འཇུག་པ་དེ་དོན་དམ་གྱི་འཇུག་པ་ཡིན། དེའི་འབྲས་བུ་དོན་དམ་གྱི་དོན་དམ་ནི། རང་ཉིད་སྒོམ་མེད་དུ་སོང་ནས་འཁོར་འདས་དང་སྣོད་བཅུད་ཐམས་ཅད་སྟོང་པར་རྟོག་མེད་ཅིག་ཏུ་སོང་ནས། སྟོང་ཉིད་རྒྱུ་འབྲས་དབྱེར་མེད། བྱང་ཆུབ་སེམས་གཉིས་དབྱེར་མེད། འཁོར་འདས་དབྱེར་མེད་ནམ་མཁའ་བློ་འདས་ཞིག་ཏུ་སོང་བ་དེ་དོན་དམ་ཡིན་ནོ། །ནམ་མཁའ་དེ་ཆོས་སྐུ་ཡིན་ནོ། །གདུལ་བྱས་གསོལ་བ་གང་བཏབ་འབྱུང་བ་དེ་སེམས་ཅན་གདུལ་བྱ་དེས་སེམས་མ་རྟོགས་བར་དུ་ཡོན་ཏན་སྟེར་བ་དེ་སྤྲུལ་སྐུ་ཡིན་ནོ། །གདུལ་བྱའི་སེམས་རྟོགས་ནས་ཡེ་ཤེས་གཅིག་པུར་ངོ་སྤྲོད་པ་ལོངས་སྐུ་ཡིན་ནོ། །དེ་གསུམ་གཅིག་པར་སྟོང་ཉིད་རྒྱུ་འབྲས་དབྱེར་མེད་པ་དེ་ངོ་བོ་ཉིད་ཀྱི་སྐུ་ཡིན་ནོ། །ཆོས་སྐུ་ནམ་མཁའ་སྟོང་པ་ནི་ལྷའི་ནོར་བུ་རིན་པོ་ཆེ་དང་འདྲའོ། །གཟུགས་སྐུ་གཉིས་ནི་དེ་འཇུག་པའི་སྣོད་དང་འདྲའོ། །གཟུགས་སྐུ་གཉིས་ལ་མོས་པ་དེ་ལ་མོས་པ་དང་འདྲའོ། །གཟུགས་སྐུ་གཉིས་ཆོས་སྐུ་རྟོགས་པར་བྱེད་པའི་ཐབས་ལས་གྲུབ་པ་ཡིན་ནོ། །དེ་བཞིན་གཤེགས་པའི་སྐུ་གདུང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གྱི་བྱེ་མ་སྙེད་ཚངས་པའི་གནས་མན་ཆད་བྱུང་བུར་བཀང་ནས་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་བར་དུ་དད་པས་མཆོད་པ་ལྷག་མ་མ་ལུས་པར་བྱས་པ་བས།

སེམས་ཅན་ཐམས་ཅད་སྟོང་པ་ཉིད་ཆོས་སྐུ་ཐོབ་པར་བྱ་བའི་ཕྱིར། ཆོས་སྐུ་སྟོང་པ་ཉིད་ཐུན་ཅིག་བསྒོམ། ཁ་འདོན་བྱེད་དམ་ཡི་གེར་འདྲི་བའི་བསོད་ནམས་ཀྱི་བརྒྱའི་ཆར་ཡང་ཉེ་བར་མི་འགྲོ། སྟོང་གི་ཆར་ཡང༌། བརྒྱ་སྟོང་གི་ཆར་ཡང༌། བྱེ་བའི་ཆར་ཡང༌། བྱེ་བ་བརྒྱ་སྟོང་གི་ཆར་ཡང༌། བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོ། དཔེར་ཡང་མི་འགྲོ། ཆོས་ཀུན་གདོད་མ་ནས་ཆོས་སྐུ་བྱང་ཆུབ་ཀྱི་སེམས་གཉིས་དབྱེ་བ་མེད་པ་རྟོག་མེད་གཅིག་པུའི་ངང་ལ་བཏང་བར་བྱའོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དོན་དམ་སེམས་བསྐྱེད་ཀྱི་འབྲས་བུ་བསྟན་པའི་ལེའུ་སྟེ་བཅུ་དགུ་པའོ། །།དེ་ལྟར་སྨོན་པ་བྱང་ཆུབ་ཀྱི་སེམས་ཚད་མེད་པ་དེའི་འབྲས་བུ་ལོངས་སྐུའི་རྟེན་ཅན་གྱི་འབྲས་བུ་སྤྲུལ་སྐུའི་བསྟན་པ་གནས་ལུགས་དང༌། འཇུག་པ་བྱང་ཆུབ་ཀྱི་སེམས་ཚད་མེད་པས་དེའི་འབྲས་བུ་ལོངས་སྐུའི་བསྟན་པ་རྒྱ་དང་ཡུལ་ཚད་མེད་པར་བསྟན་པ་དང༌། དོན་དམ་བྱང་ཆུབ་ཀྱི་སེམས་ཀྱིས་འཁོར་འདས་མ་སྐྱེས་པ་ནམ་མཁར་སེམས་བསྐྱེད་པ་དེའི་འབྲས་བུ་འཁོར་འདས་ཐམས་ཅད་ནམ་མཁའི་ཡོན་ཏན་ཕྲིན་ལས་ཅན་དུ་སོང་བ་རྒྱུན་ཆད་མེད་པ་ཡིན་ནོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས་གནས་ཚུལ་བསྟན་པའི་ལེའུ་སྟེ་ཉི་ཤུ་པའོ།། །།འཇུག་པའི་བསྔོ་བ་བྱ་བ་ནི། ཐོས་པ་རི་རབ་ཙམ་བྱས་པའི་ཤེས་རབ་ཡོད་ཀྱང༌། སྒོམ་པའི་ཤེས་རབ་ཉུང་འབྲུ་ཙམ་ལ་འདུད་དགོས། ཐོས་པ་རྒྱ་མཚོ་ཙམ་བྱས་ཀྱང༌། ཉམས་མྱོང་བ་གླང་གི་སྨིག་རྗེས་ཙམ་ལ་འདུད་དགོས། དགེ་བའི་བཤེས་གཉེན་འོང་གིས་ཐོས་པ་མཐའ་མེད་པ་བྱས་པའི་དགེ་བཤེས་ཡིན་ཡང༌། ཆོས་རྗེ་རིན་པོ་ཆེ་སྒོམ་ཆེན་པ་གཅིག་ལ་འདུད་དགོས་པ་འབྱུང་བ་ཡིན། ཐོས་པས་དྲེགས་པའི་བླ་མ་ངད་ཕུ་བ་ཡང་ཆོས་རྗེ་ལ་འདུད་པས་གྲུབ་པ་ཐོབ་པ་ཡིན། འདུལ་འཛིན་གྱི་དགེ་བའི་བཤེས་གཉེན་དཔལ་ཐག་མ་བས་ཀྱང་ཆོས་རྗེ་ལ་འདུད་པས་གྲུབ་པ་ཐོབ་པ་ཡིན།

རྒྱུད་མཁན་དཔལ་ཤི་རི་ཕུག་པ་དང༌། བླ་མ་དུས་འཁོར་བ་དང༌། དགེ་བཤེས་ཇོ་ནུབས་ལ་སོགས་པས་ཀྱང་ཆོས་རྗེ་སྒོམ་ཆེན་པ་ཞིག་ལ་འདུད་པས་གྲུབ་པ་ཐོབ་པ་ཡིན། དོ་ཧ་མཁན་པོ་བླ་མ་བལ་པོས་ཀྱང་ཆོས་རྗེ་ལ་འདུད་པས་གྲུབ་པ་ཐོབ་པ་ཡིན། ཆོས་རྗེ་ཕག་མོ་གྲུ་པ་བརྒྱ་དང་བཅུ་བཞིའི་ཆོས་ཤེས་པ་ཞིག་གིས་ཆོས་རྗེ་སྒམ་པོ་པ་སྒོམ་པ་ཞིག་ལ་འདུད་དགོས་པར་བྱུང་བ་ཡིན། མ་སྒོམ་པར་བསླབ་པ་གཅིག་པུས་འཆི་ཙ་ན་འགྱོད་པ་སྐྱེ་བ་རྔོག་བློ་ལྡན་ཤེས་རབ་ལྟ་བུ་འབྱུང་བ་ཡིན། ཕལ་ཆེན་ལས། ཇི་ལྟར་ལོང་བ་རི་མོ་མཁན། །རི་མོ་ལེགས་པར་བྲིས་ལགས་ཀྱང༌། །རང་གི་མཐོང་བར་མི་འགྱུར་བས། །མ་བསྒོམ་ཆོས་ཀྱང་དེ་བཞིན་ནོ། །ཇི་ལྟར་འོན་པ་རོལ་མོ་མཁན། །རོལ་མོ་ལེགས་པར་དཀྲོལ་ལགས་ཀྱང༌། །རང་གིས་ཐོས་པར་མི་འགྱུར་བས། །མ་བསྒོམ་ཆོས་ཀྱང་དེ་བཞིན་ནོ། །ཇི་ལྟར་བུ་རམ་མངར་བའི་རོ། །བརྗོད་པས་རོ་ནི་མི་མྱོང་སྟེ། །མྱངས་པས་རོ་ནི་མྱོང་བར་འགྱུར། །དེ་བཞིན་སྟོང་པ་ཉིད་ཀྱི་སྒྲ། །ཐོས་པས་རོ་ནི་མི་མྱོང་སྟེ། །བསྒོམས་པས་རོ་ནི་མྱོང་བར་འགྱུར། །ཞེས་གསུང༌། དེ་ནས་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་སྟོང་པ་ཉིད་དེ་དང་པོ་ཐོས་དགོས། དེ་ནས་མ་བརྗེད་པར་དགོས། དེ་ནས་སྒོམ་དགོས་པས། དགེ་བའི་བཤེས་གཉེན་བོང་གི་ཁྱེད་མཁས་པ་ཞིག་གིས། ངེད་སྒོམ་ཆེན་པ་ལ་དད་ཅིང་གུས་པ་དང༌། གདུང་བའི་ཤུགས་ཀྱིས་ཆོས་ཞུ་བ་འདི་རིག་པ་མིན་ཀྱང༌། ཤེས་པའི་མཐར་སྒོམ་པ་ལ་ཐུག་པ་ཡིན་པས། དཔལ་ཕག་མོ་གྲུ་པས་གསུངས་པའི་ཆོས། ཐེག་པ་ཆེན་པོའི་ཚུལ་ཞེས་ཀྱང་བྱ། བདུད་རྩིའི་དཔུང་པ་ཞེས་ཀྱང་བྱ་འདི་ཁྱེད་ལ་ཟབ་ནས་བསྟན་པས། སྤྱི་གཙུག་གི་རྒྱན་དུ་ཐོགས་ནས། རང་ཡང་འདི་ལ་སྒོམ་པར་ཞུ། གཞན་ལ་ཡང་འདི་སྟོན་པར་ཞུ་གསུངས། འཇིག་རྟེན་མགོན་པོ་ཕག་མོ་གྲུ་པའི་ཞབས་ལ་འབྱར་བའི་རྡུལ་ཙམ་ཡང་སྤྱི་བོས་ལེན་པའི་མོས་གུས་ཅན། བླ་མའི་གསུང་ལ་གཅེས་པར་འཛིན་པའི་ཤཱཀྱའི་སྲས་ཀྱི་བསོད་སྙོམས་པ།

སྦྱངས་པའི་ཡོན་ཏན་བཅུ་གཉིས་དང་ལྡན་པ། སྡོམ་པ་གསུམ་གྱི་བརྟུལ་ཞུགས་འཛིན་པའི་རི་ཁྲོད་པ། འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེ་འབྲི་ཁུང་པའི་ཆོས་འཁོར་གསུམ་གྱི་སྙིང་པོ་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་ཏིང་ངེ་འཛིན་གྱིས་བླ་ན་མེད་པའི་བྱང་ཆུབ་སྒྲུབ་པ་འདི་བྲིས་པས། འགལ་བ་དང་འཁྲུལ་པ་བྱུང་ན་བླ་མ་དཀོན་མཆོག་ལ་བཟོད་པར་གསོལ་ལོ། གེགས་སེལ་བདུད་རྩི་དཔུང་པ་འདི་གསུངས་པའི་བསོད་ནམས་ཀྱིས་མཚོན་ནས། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག ཅེས་པའམ་ཡིད་ལ་མི་བྱེད་པའི་ངང་ནས་བསྔོ་བ་བྱེད་པ་དེས་མཇུག་གི་དོན་བསྟན་པའོ། །ཐེག་པ་ཆེན་པོའི་ཚུལ་གེགས་སེལ་བདུད་རྩི་དཔུང་པ་ལས། མཇུག་གི་དོན་ཞུས་ལུགས་དང༌། བཟོད་གསོལ་དང༌། བསྔོ་བ་བསྟན་པའི་ལེའུ་སྟེ་ཉི་ཤུ་གཅིག་པའོ།། དེ་ལྟར་ཀླད་ཀྱི་དོན་ཤིས་པར་བརྗོད་པ་དང༌། མཆོད་པར་བརྗོད་པ་དང༌། བཤད་པར་དམ་བཅའ་བ་དང་གསུམ་གྱིས་ཀླད་ཀྱི་དོན་བསྟན་ནས། གཞུང་གི་དོན་ལ། རྒྱུ་མཚན་ཉིད་ཕ་རོལ་ཏུ་ཕྱིན་པའི་ཐེག་པ་ལྟར་ཉམས་སུ་བླངས་པ་དང༌། འབྲས་བུ་གསང་སྔགས་ཀྱི་ཐེག་པ་ལྟར་ཉམས་སུ་བླངས་པ་གཉིས་ཀྱིས། གཞུང་གི་དོན་བསྟན་ཏོ། །ཆོས་ཀྱི་ཞུས་ལུགས་དང༌། འགལ་འཁྲུལ་བཟོད་པར་གསོལ་བ་དང༌། བྱང་ཆུབ་ཏུ་བསྔོ་བ་དང་གསུམ་གྱི་མཇུག་གི་དོན་བསྟན་ཏོ། །དེ་ལ་རྒྱས་པར་ལེའི་ཉི་ཤུ་རྩ་གཅིག་གིས་བསྟན་ཏོ། །གེགས་སེལ་བདུད་རྩིའི་དཔུང་པ་ཞེས་བྱ་བ་སྤྱན་སྔ་རིན་པོ་ཆེས་ཡི་གེར་བཀོད་པ་རྫོགས་སོ།། །།

དམ་ཆོས་བདུད་རྩིའི་དཔུང་པ་འདི། །འཇིག་རྟེན་མགོན་པོ་ཆོས་རྗེ་ཡིས། །གཙུག་ལག་བཞེངས་པའི་བྲག་སྐོའི་དུས། །ལས་ཀྱི་ཆོས་སུ་གསུངས་པའི་དུས། །རྗེ་སྤྱན་སྔ་རིན་པོ་ཆེས་ཡི་གེར་བཀོད་ནས། ཕྱིས་དཔལ་གྱི་ཕག་མོ་གྲུར་ཚོགས་ཆོས་སུ་གསུངས་པ་ཡིན་ནོ།། ༨༢༡༽ ༄། །ཞལ་གྱི་གདམས་པ་བདུད་རྩི་དྲི་མ་མེད་པའི་སྙིང་པོ།། ཨོཾ་སྭསྟི། རྗེ་ལྷུན་གྲུབ་འོད་གསལ་ཆོས་ཀྱི་སྐུ། །ཟུང་འཇུག་བདེ་ཆེན་ལྷན་ཅིག་སྐྱེས། །མི་ཟད་སྐུ་གསུང་ཐུགས་ཀྱི་བདག །མཉམ་མེད་རིན་པོ་ཆེ་ལ་འདུད། །རྗེ་ཀུན་ཏུ་སྣང་བ་བཀོད་པའི་དཔལ། །རྒྱ་ཆེན་དབང་ཕྱུག་ཆོས་ཀྱི་མཛོད། །སྤྲོས་མེད་ཞི་བའི་ངང་ལ་བཞུགས། །བདེ་གཤེགས་ཆོས་ཀྱི་རྗེ་ལ་འདུད། །རྗེ་བྱང་ཆུབ་སེམས་ཀྱི་རང་བཞིན་ཉིད། །ཚོགས་གཉིས་མཐར་ཕྱིན་རྟག་པའི་སྐུ། །ཀུན་མཁྱེན་ཡེ་ཤེས་ཀུན་གཟིགས་པ། །བརྩེ་ཆེན་འགྲོ་བའི་མགོན་ལ་འདུད། །ཨེ་མ་ངོ་མཚར་རྨད་ཀྱི་གཏམ། །འཛམ་གླིང་གངས་ཅན་བོད་ཡུལ་དབུས། །ཕྱོགས་བཅུའི་ཞིང་ནས་འདུས་པ་ཡི། །རྒྱས་སྲས་རྒྱ་མཚོ་བརྟེན་པའི་གནས། །འོག་མིན་དཔལ་གྱི་འབྲི་གུང་གི། །རིན་ཆེན་ཆོས་ཀྱི་ཕོ་བྲང་ན། །འཇིག་རྟེན་མགོན་པོ་རིན་པོ་ཆེ། །མི་འཇིགས་སེངྒེའི་ཁྲི་སྟེང་དུ། །མི་གཡོ་མཉམ་གཞག་ལྷན་ནེ་བཞུགས། །དྲི་མེད་ཞལ་གྱི་དཀྱིལ་འཁོར་གྱི། །མཚན་མཆོག་དུང་གི་ཚེམས་བར་ནས། །ལྗགས་ཀྱི་དབང་པོ་བརྐྱང་མཛད་དེ། །ཟབ་ཅིང་རྒྱ་ཆེ་དམ་པའི་ཆོས། །ཚངས་པའི་དབྱངས་ཀྱིས་འདི་སྐད་གསུང༌།། །།ཐུབ་པའི་གསུང་རབ་ཐམས་ཅད་གང་དུ་དོན་འདུས་པ་དང་སྙིང་པོར་གྱུར་པ་གང་ཡིན་སྙམ་ན། འདི་ལྟར་སངས་རྒྱས་བཅོམ་ལྡན་འདས། །འདི་ལྟར་སྟོན་པ་ཐུགས་རྗེ་ཅན། །སྐྱོབ་པ་ཤཱཀྱའི་རྒྱལ་པོ་དེ། །སྔོན་ཚད་མེད་སྙིང་རྗེ་ཆེན་པོ་ཡིས། །བྱང་ཆུབ་མཆོག་ཏུ་ཐུགས་བསྐྱེད་དེ། །བསྐལ་པ་གྲངས་མེད་མཐའ་ཡས་པར། །རབ་ཏུ་འབད་པའི་བརྩོན་གྲུས་ཀྱིས། །བྱ་དཀའ་བསམ་གྱིས་མི་ཁྱབ་ཅིང༌། །རླབས་ཆེན་སྤྱོད་པ་དཔག་མེད་པའི། །བྱང་ཆུབ་སེམས་དཔའི་སྤྱོད་པ་སྤྱད། །ལམ་ཕ་རོལ་ཕྱིན་བཅུ་མཐར་ཕྱིན་ཏེ། །ས་བཅུ་ལ་གནས་ཚོགས་གཉིས་རྫོགས། །མགོན་པོ་རྒྱལ་བ་འོད་བསྲུངས་ཀྱིས། །རྒྱལ་ཚབ་སྐྱེས་བུ་དམ་པ་དེ། །འཇིག་རྟེན་རྣམ་པར་མ་ཞི་བ། །འདྲེན་པ་རྣམས་ཀྱིས་སྤངས་པའི་ཞིང༌། །ལྟ་བ་ལོག་པས་དཀྲུགས་པའི་གནས། །སྙིགས་མ་ལྔ་ལྡན་འཇིག་རྟེན་འདིར། །གཟིགས་པ་རྣམ་པ་ལྔས་གཟིགས་ཏེ། །ཡུམ་སྒྱུ་འཕྲུལ་ཆེན་མོའི་ལྷུམས་སུ་ཞུགས། །ལིམྦི་ཡི་ནི་ནགས་ཚལ་དུ། །སྐྱེས་བུ་གཞོན་ནུ་བལྟམས་པ་དང༌། །གཞོན་ནུ་རོལ་རྩེད་མཛད་པ་དང༌། །བཙུན་མོའི་འཁོར་དགྱེས་རོལ་བ་སྟེ། །ཉི་ཤུ་རྩ་དགུ་ཁབ་ཏུ་བཞུགས། །གྲོང་ཁྱེར་སེར་སྐྱའི་སྒོ་བཞི་རུ། །རྒས་ནད་འཆི་བ་གཟིགས་པ་ཡི། །འཁོར་བ་སྡུག་བསྔལ་རྒྱ་མཚོ་ལས། །ཐུགས་སྐྱོ་བ་སྐྱེས་ནས་རབ་ཏུ་གཤེགས། །ནཻ་རཉྫཱ་ནའི་ཀླུང་འགྲམ་དུ། །ལོ་དྲུག་དཀའ་བ་སྤྱད་པའི་མཐར། །དགུང་ལོ་སུམ་ཅུ་རྩ་ལྔ་ལ། །བྱང་ཆུབ་སྙིང་པོར་བཞུགས་ནས་ཀྱང༌། །གཉུག་མ་བྱམས་ཆེན་ཏིང་འཛིན་གྱི། །སྲོད་ལ་བདུད་ཀྱི་སྡེ་བཅོམ་སྟེ། །ཐོ་རངས་ཤེས་བྱའི་དཀྱིལ་འཁོར་ལ། །ཆགས་ཐོགས་མེད་པའི་ཡེ་ཤེས་བརྙེས། །རང་བྱུང་རྒྱལ་བ་བཅོམ་ལྡན་འདས། །འཇིག་རྟེན་གསུམ་གྱི་བླ་མ་ལ། །མི་མཇེད་བདག་པོ་ཚངས་ཆེན་གྱིས། །བླ་མེད་ཆོས་ཀྱི་འཁོར་ལོ་དེ། །བསྐོར་བར་བསྐུལ་མ་རྒྱ་ཆེན་བཏབ། །ཝ་ར་ཎཱ་སིར་གཤེགས་ནས་ཀྱང༌། །དྲང་སྲོང་ལྷུང་བའི་གནས་སུ་བྱོན། །ཐུབ་པས་ལྔ་སྡེ་བཟང་པོ་ལ། །བཀའ་བདེན་པ་བཞི་ཡི་འཁོར་ལོ་བསྐོར། །དེར་གདུལ་བྱ་སྨིན་དང་གྲོལ་མཛད་ཅིང༌། །རིམ་གྱིས་རྒྱུ་ཞིང་གཤེགས་པ་ལས། །རྒྱལ་པོའི་ཁབ་ཀྱི་གྲོང་དུ་བྱོན། །བྱ་རྒོད་ཕུང་པོའི་རི་བོ་ལ། །བཀའ་མཚན་མ་མེད་པའི་འཁོར་ལོ་བསྐོར། །མཉན་ཡོད་གནས་དང་བད་ས་ལ། །གནས་ཁྱད་དུ་འཕགས་པ་དུ་མ་དང༌། །རྩ་མཆོག་གྲོང་ཁྱེར་ལ་སོགས་པར། །ངེས་དོན་གཏན་ལ་ཕབ་པ་ཡི། །ཆོས་ཀྱི་འཁོར་ལོ་བསྐོར་མཛད་པས། །དཔག་མེད་གདུལ་བྱའི་སྐྱེ་བོ་རྣམས། །བྱང་ཆུབ་རྣམ་པ་གསུམ་ལ་བཀོད། །མགོན་པོ་ཐམས་ཅད་མཁྱེན་པ་དེས། །སྤྱིར་གདུལ་བྱ་རྣམས་ཀྱི་རྒྱུད་ཚོད་དང༌། །ཁམས་དང་བསམ་པ་ཇི་བཞིན་དུ། །ཆོས་ཀྱི་ཕུང་པོ་བརྒྱད་ཁྲི་དང༌། །བཞི་སྟོང་གསུངས་པ་ཐམས་ཅད་ཀྱང༌། །གསུང་རབ་ཡན་ལག་བཅུ་གཉིས་ཏེ། །སྡེ་སྣོད་རིན་ཆེན་རྣམ་གསུམ་ཡིན། །དོན་ཉམས་ལེན་བསླབ་པ་གསུམ་དུ་འདུས། །རྗེ་འགྲོ་བའི་མགོན་པོ་རིན་པོ་ཆེ། །མཉམ་མེད་བླ་མའི་ཞལ་སྔ་ནས། །འཁོར་དང་མྱ་ངན་འདས་པའི་ཆོས། །མ་ལུས་ཐམས་ཅད་རང་གི་སེམས། །སེམས་སྐྱེ་མེད་ནམ་མཁའ་ལྟ་བུ་ཞེས། །ཡང་དང་ཡང་དུ་གསུངས་པ་འདི། །ཐུབ་པའི་དམ་ཆོས་མ་ལུས་པའི། །གནད་དང་དོན་གྱི་སྙིང་པོ་ཡིན། །གཞི་རྩ་བ་བདག་ཏུ་འཛིན་པའི་སེམས། །དེའི་རྗེས་འབྲངས་ཁྱད་དུ་འཛིན་པའི་ཆོས། །ལུས་དང་ངག་དང་ཡིད་ཀྱི་ལས། །དོག་དང་མི་དོག་གང་གིས་ཀྱང༌། །འཁོར་བ་སྡུག་བསྔལ་རྒྱ་མཚོ་ལས། །བསྒྲལ་བར་ནུས་པ་མ་ཡིན་ཏེ། །སྲིད་པ་གསུམ་འདིར་རྒྱུན་དུ་འཁོར། །བདག་ཏུ་འཛིན་པའི་སེམས་དེ་ཉིད། །སྐྱེ་བ་མེད་པར་རྟོགས་པའི་ཚེ། །འདུ་བྱེད་འཁོར་བའི་འབྱུང་ཁུངས་ལ། །ཉམས་དང་ལྷུང་དང་འཇིགས་པར་མཐོང༌། །ཁམས་གསུམ་པོ་འདི་ཡི་འདོད་ཆགས་སྤངས། །འདུ་འཛིའི་སྤྱོད་པས་དབེན་པ་ཡི། །ནགས་ཁྲོད་བས་མཐའ་བསྟེན་ནས་ཀྱང༌། །ཡང་སྲིད་མེད་པའི་གནས་སུ་འཇུག

།ཀུན་རྫོབ་དོན་དམ་བྱང་ཆུབ་སེམས། །གཉིས་མེད་དབྱེ་བ་མེད་པ་ཡི། །ལུས་ངག་ཡིད་ཀྱི་ལས་རྣམས་ཀྱིས། །ནམ་མཁའ་མཉམ་པའི་སེམས་ཅན་རྣམས། །རྫོགས་པའི་བྱང་ཆུབ་མཆོག་ལ་བཀོད། །འདི་བདག་རྐྱེན་ཆོས་ཀྱི་དབྱིངས་ཉིད་དང༌། །གཞན་རྐྱེན་སེམས་ཅན་མ་ཟད་ཚེ། །ཡང་དག་རྫོགས་པའི་སངས་རྒྱས་ཀྱི། །སྐུ་གསུང་ཐུགས་ཉིད་བསམ་མི་ཁྱབ། །དེ་མི་ཟད་རྒྱན་གྱི་འཁོར་ལོ་ཡིན། །རང་སེམས་ཤེས་རབ་ཕ་རོལ་ཕྱིན། །འཁོར་འདས་ཡོན་ཏན་འབྱུང་བའི་གནས། །དོན་དམ་ཕྱག་རྒྱ་ཆེན་པོ་དེ། །བླ་མའི་མོས་གུས་ཀྱིས་རྟོགས་པ་ཡིན། །རྫོགས་པའི་སངས་རྒྱས་འགྲུབ་པའི་རྒྱུ། །བྱང་ཆུབ་སེམས་སུ་ངེས་པའི་ཕྱིར། །མ་ནམ་མཁའ་མཉམ་པའི་སེམས་ཅན་གྱི། །དོན་དུ་བྱང་ཆུབ་སེམས་བསྐྱེད་པས། །བསམ་པ་དེ་ཡི་ལུས་སུ་འགྱུར། །བྱང་ཆུབ་སེམས་ཀྱི་མི་མཐུན་ཕྱོགས། །འགལ་རྐྱེན་སྤང་ཞིང་མཐུན་རྐྱེན་བསྒྲུབ། །འབྲས་བུ་སྟོབས་བཅུ་ཐོབ་པ་དེ། །ཚུལ་ཁྲིམས་རྣམ་པར་དག་པ་ཡིན། །བྱང་ཆུབ་སེམས་གཉིས་ཚུལ་ཁྲིམས་དང༌། །ཆོས་རྣམ་པ་གསུམ་པོ་འདི་ཉིད་ལས། །ཟབ་པའི་དམ་ཆོས་བདག་ལ་མེད། །ཁྱོད་ཀྱིས་འདི་གསུམ་བཟུང་ཞིག་ཅེས། །བཀའ་སྩལ་བཀའ་ནན་ཆེན་པོ་མཛད།། །།བཅས་པ་དང་རང་བཞིན་གྱི་དགེ་བ་ཐ་དད་དུ་ཡོད་པ་ཡིན་ནམ་སྙམ་ན། ཡང་ཁམས་གསུམ་རྒྱལ་པོ་འགྲོ་བའི་མགོན། །ཐམས་ཅད་མཁྱེན་ཅིང་ཐམས་ཅད་གཟིགས་པ་དེས། །ཉོན་མོངས་ལས་དང་རྣམ་སྨིན་གྱིས། །འཁོར་བ་ངན་སོང་སྡུག་བསྔལ་བསྐྱེད། །དེ་བས་འདི་ནི་སྤང་བྱ་སྟེ། །ཉོན་མོངས་མེད་ཅིང་དེ་ཡི་ལས། །འབྲས་བུ་ལྷ་མིའི་བདེ་སྐྱིད་དང༌། །བྱང་ཆུབ་རྣམ་གསུམ་ཐོབ་པའི་ཕྱིར། །རྗེས་འབྲང་སྲས་ལ་བསྒྲུབ་བྱར་གསུངས། །འདི་བབས་དང་གཤིས་ཀྱི་གནས་ཚུལ་དེ། །མཁྱེན་ཅིང་གཟིགས་པས་སྲས་རྣམས་ལ། །བསླབ་པ་བཅས་པར་མཛད་པ་ལས། །སེམས་ཅན་གཞན་ལ་ཉེས་མེད་པའི། །བཅས་པའི་ཁ་ན་མ་ཐོ་བ། །ཅི་གསུང་བཀའ་སྩལ་མི་འདའ་ཞིང༌། །ཉེ་ཞིང་བརྩེ་བའི་སློབ་མ་ལ། །སྒོས་བྱུར་དུ་ཉེས་པ་བཀལ་བ་མིན། །སེམས་ཅན་རྣམས་ཀྱིས་མ་ཤེས་པས། །གཏི་མུག་མ་རིག་མུན་པར་འཐོམས། །སྲེད་པའི་ཞགས་པས་བཅིངས་པ་རྣམས། །ཉེས་སྤྱོད་སྤྱད་པས་འཁོར་བར་ལྷུང༌། །ད་རུང་ཐར་བར་མ་གྱུར་པས། །བུ་འདི་དག་འབྱུང་བར་བྱེད་པའི་རྒྱུ། །ཉེས་པ་མི་མཐུན་ཕྱོགས་སྤོངས་ཤིག

།འདི་ལྷག་པ་ཚུལ་ཁྲིམས་ཀྱི་བསླབ་པ་ཡིན། །དོན་རང་རྒྱུད་ལ་སྐྱེས་པའི་ཉོན་མོངས་འདི། །སྤོང་བར་བྱེད་པའི་ཐབས་ཡིན་ཏེ། །རྒྱས་པར་ཕྱེ་བས་ཉིས་བརྒྱ་དང༌། །ལྔ་བཅུའི་རྣམ་པར་དབྱེ་བར་གསུངས། །དེ་ལ་ཁ་ཅིག་འདི་སྐད་ཅེས། །དེ་ལྟར་འགྲོ་བ་སྤྱིར་བཅས་ན། །དུད་འགྲོ་ལ་འབྲལ་བའི་ལྟུང་བ་དང༌། །ལྷུང་བཟེད་ས་ལ་མི་བཞག་པ། །ཐ་མལ་སྤྱོད་པས་མཚུངས་ཞེས་པ། །ཐ་མལ་བྱིས་པ་ཐམས་ཅད་ཀྱིས། །ལུས་ངག་ཡིད་ཀྱི་སྤྱོད་པ་ཀུན། །ཉོན་མོངས་ཀྱི་རྗེས་སུ་འབྲངས་པའི་ལས། །འདི་དག་པའི་བསླབ་པར་གསུངས་པ་ཡིན། །དེ་ཡང་ཐུབ་པའི་ཞལ་སྔ་ནས། །སྔོན་འཇིག་རྟེན་ཆགས་པར་གྱུར་པའི་ཚེ། །ཚེ་དང་བསོད་ནམས་བཟང་པོ་ཡིས། །འོད་གསལ་གྱི་ལྷ་རྣམས་གླིང་འདིར་ལྷུང༌། །ས་ཡི་བཅུད་དང་ས་ཡི་ཞག །མྱུ་གུའི་ཚལ་དང་ས་ལུ་ལ། །གསོག་འཇོག་བྱས་པས་རྐུ་བ་དང༌། །ཆོས་དང་མི་མཐུན་པའི་སྤྱོད་པ་བྱུང༌། །དེས་འོད་མེད་བེམ་པོའི་ལུས་སུ་གྱུར། །མཁའ་ལ་འགྲོ་བར་མ་ནུས་ཤིང༌། །ཁ་དོག་བཟང་ངན་བྱུང་བ་དང༌། །བདག་བསྟོད་གཞན་ལ་སྨོད་པ་ཡིས། །ཇེ་ངན་ཇེ་སྡུག་དུ་ཐལ་ནས་ཀྱང༌། །ལས་ངན་གྱི་མཐའ་རྒྱས་ངན་འགྲོ་བྱུང༌། །དེ་ལྟ་བས་ན་དགེ་སློང་དག །རྙེད་བཀུར་གསོག་འཇོག་སྤང་བར་བྱ། །དེ་བཞིན་མི་ཚངས་སྤྱོད་པ་དང༌། །མ་བྱིན་ལེན་དང་སྨོད་པ་དང༌། །ཁ་ཟས་ཀྱི་རོ་ལ་ཆགས་པ་སྤང༌། །རྒྱལ་པོ་ཆེན་པོ་ང་ལས་ནུས། །གླིང་བཞི་སུམ་ཅུ་རྩ་གསུམ་གྱི། །བརྒྱ་བྱིན་ལྷ་ཡི་དབང་པོ་ཡི། །སྟན་ཕྱེད་ཀྱིས་མ་ངོམས་གསོད་སེམས་སྐྱེས། །སྐད་ཅིག་གིས་ས་ཡི་སྟེང་དུ་ལྷུང༌། །དེ་བས་སྡོང་དུམ་མེས་ཚིག་ལའང༌། །ངན་སེམས་བསྐྱེད་པར་མི་བྱ་ཞིང༌། །འདོད་ལ་ངོམས་པ་ཡོད་མེད་པས། །དེ་བས་འདོད་ཡོན་སྤང་བར་གསུངས། །དེ་ཕྱིར་ཆགས་སྡང་རྨོངས་གསུམ་གྱི། །ལུས་ངག་མི་དགེ་བདུན་ཡིན་པས། །མཁས་པའི་སྐྱེས་བུ་འགའ་ཞིག་གིས། །སྤོང་བདུན་འཁོར་དང་བཅས་པ་ཟེར། །འདོད་ཆགས་འདོད་ཆགས་དང་བྲལ་དང༌། །ཞེ་སྡང་གཏི་མུག་དེ་བཞིན་ཏེ། །སེམས་དང་ཤེས་རབ་རྣམ་གྲོལ་བར། །འདུལ་བའི་སྡེ་སྣོད་དུ་རྒྱ་ཆེར་གསུངས། །གར་ཡོད་ཆ་མེད་ཀྱི་ཁ་རྒྱུགས་ལ། །བྱེ་བྲག་གི་བཤད་མཛོད་ཆེན་མོ་དེ། །རྒྱ་གར་ཡུལ་ན་ཡོད་དོ་སྐད། །ཉན་ཐོས་དགྲ་བཅོམ་ཐམས་ཅད་པས། །ཐུབ་པ་ཆེན་པོ་མཁྱེན་པ་ཆེ། །ངེད་སྟོན་པ་དེ་ཡི་རྗེས་སུ་འབྲངས། །དེ་གསུང་འདུལ་བ་བསྡུས་པ་ནི། །སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཞེས། །མདོ་རྒྱུད་རྣམས་སུ་ཡང་དང་ཡང༌། །ནན་ཏན་ཆེན་པོས་གདམས་པ་དེ། །ད་དུང་ཁྱེད་ཀྱིས་མ་ཐོས་སམ། །སློབ་དཔོན་ཡོན་ཏན་འོད་ཀྱིས་ཀྱང༌། །འདུ་ཤེས་གཙོ་ཞེས་མི་གསུང་ངམ། །འདི་ན་ཁྱེད་རང་རེས་འགའ་ཞིག

།ལྟུང་བ་སྡེ་ལྔའི་ཁྱད་པར་འདི། །ཉོན་མོངས་ཆེ་འབྲིང་གི་བྱེ་བྲག་དུ། །དང་པོར་དམ་བཅའ་ཁས་ལེན་མཛད། །འདུལ་བ་གླེང་བཞིས་བཤད་དོ་ཞེས། །མཁས་པ་ཀུན་གྱིས་སྨྲ་ན་ཡང༌། །འཕྲོས་པ་དང་ཉིང་འཕྲོས་ལ་སོགས་པར། །དགེ་དང་མི་དགེ་འདྲེས་མའི་ལས། །རྒྱུ་དེ་ལས་འབྲས་བུ་འདི་འབྱུང་བས། །རྣམ་པར་གནག་དང་འདྲེས་མའི་ལས། །ཐམས་ཅད་སྤང་བར་བྱ་བ་སྟེ། །དུད་འགྲོ་རྣམས་ཀྱིས་ལེགས་སྤྱད་པ། །ཅུང་ཟད་ཡིན་ཡང་བདེ་བ་ཡི། །རྣམ་སྨིན་འབྲས་བུ་འབྱུང་བའི་ཕྱིར། །གཅིག་ཏུ་དགེ་བའི་ལས་རྣམས་ལ། །བསླབ་པར་བྱ་ཞེས་ཡང་དང་ཡང༌། །ཐུབ་མགོན་ཤཱཀྱའི་རྒྱལ་པོས་གསུངས། །བུ་གཅིག་རྣལ་འབྱོར་དབང་ཕྱུག་རྣམས། །གཤིས་ཀྱི་དགེ་དང་མི་དགེ་དང༌། །བཅས་དང་རང་བཞིན་གཅིག་པ་འདི། །རྒྱལ་བའི་གསུང་ཉིད་ཡིན་མོད་ཀྱང༌། །ཚིག་གི་རྗེས་སུ་འབྲངས་པ་མིན། །གཅིག་པུར་བསྒྲུབ་པ་བྱས་པ་ཡིས། །བདེ་སྡུག་མཐོ་དམན་བྱུང་བ་ལ། །ཉམས་ལེན་མན་ངག་གནད་རྣམས་ཀྱིས། །ཉམས་སུ་བླངས་པས་ཉེས་སྐྱོན་དག །ཡོན་ཏན་གོ་རྟོགས་མྱོང་བ་སྐྱེ། །ཤིན་ཏུ་ཟབ་པའི་དམ་ཆོས་ཀྱིས། །འདི་འོང་བར་ངེས་སོ་ཐུགས་ལ་ཞོག། །།འཁོར་འདས་ཀྱི་འདུག་ལུགས་ཇི་ལྟ་བུ་ཡིན་སྙམ་ན། སྤྱིར་ཐུབ་པ་ཆེན་པོས་གསུངས་པའི་ཆོས། །གདོད་ནས་ཞི་ཞིང་མ་སྐྱེས་པ། །མྱ་ངན་འདས་པའི་གནས་ལུགས་འདི། །སེམས་ཅན་རྣམས་ཀྱི་འདུག་ལུགས་ཡིན། །དེ་མ་གོ་རྟོགས་པར་མ་གྱུར་པས། །རྒྱུ་རྐྱེན་གློ་བུར་དུ་ཚོགས་པ་ཡིན། །ང་བདག་འཛིན་པའི་རྟོག་པ་སྐྱེས། །འདི་གཏི་མུག་བརྟག་པའི་ལོག་རྟོག་ལ། །འདོད་ཅིང་ཆགས་པས་བདག་གཞན་དུ། །འཛིན་པ་དེ་ལས་འདོད་ཆགས་དང༌། །ཞེ་སྡང་གཏི་མུག་སྐྱེས་གྱུར་ཏེ། །ཡུལ་ལྔའི་རྗེས་སུ་དབང་པོ་འབྲངས། །སྲེད་པའི་འཆིང་བས་རྒྱུན་དུ་འཁོར། །དོན་མེད་སྡུག་བསྔལ་མང་པོ་མྱོང༌། །ཕུང་བྱེད་དགྲ་བོ་མི་བཟད་པ། །མི་གཙང་ལུས་འདིས་གོས་གོས་ནས། །མི་རྟོག་དུར་ཁྲོད་ཀྱི་ནང་དུ་འཇུག

།འདི་འཁོར་བ་སྡུག་བསྔལ་གྱི་རང་བཞིན་ཡིན། །བུ་འཁོར་བ་འདི་ལས་སྐྱོབ་པའི་སྐྱབས། །བླ་མེད་བྱང་ཆུབ་ཆེན་པོ་དེ། །རང་གི་སེམས་ཀྱི་དེ་བཞིན་ཉིད། །ཤེས་རབ་ཕ་རོལ་ཕྱིན་པ་ཡིན། །འདི་གནས་དང་གྲོགས་དང་བླ་མས་ཀྱང༌། །བསྐྱེད་པར་ནུས་པ་མ་ཡིན་ཏེ། །བདག་འཛིན་གྱི་རྟོག་པ་སྐྱེས་པ་ཡིས། །ངོ་བོ་ཤེས་པ་མ་གཏོགས་པའི། །མི་རྟོག་སྒོམ་རྒྱུ་ཡོད་པ་མིན། །འདི་གོམས་པར་བྱེད་པའི་མན་ངག་གིས། །འཆིང་བྱེད་འཛིན་པ་ལས་གྲོལ་ཕྱིར། །ཐུབ་པའི་སྦྱངས་པའི་ཡོན་ཏན་དང༌། །ལྷག་པ་ཚུལ་ཁྲིམས་བསླབ་པ་དང༌། །ནན་ཏན་ཆེན་པོས་འབད་པར་བྱ། །ཡུལ་གང་ལ་འཛིན་པའི་རྟོག་པ་དེ། །སྐྱེ་མེད་རིག་པར་གོ་བ་ལ། །ཆོས་ཀྱི་སྒོ་ཞེས་བརྗོད་པ་ཡིན། །རྟོག་འཛིན་བཏང་བའི་སྦྱིན་པ་ལ། །ངོ་བོ་ལྷུན་གྲུབ་ཚུལ་ཁྲིམས་སོ། །དེ་ལ་མི་བཟོད་མེད་པ་དང༌། །རྩོལ་བ་སྤངས་པའི་བརྩོན་འགྲུས་དང༌། །བསམ་གཏན་ཏིང་འཛིན་དེ་བསྒོམ་པ། །དེ་ཉིད་ཤེས་པ་ཤེས་རབ་ཡིན། །ལུས་དང་ངག་དང་ཡིད་རྣམས་ཀུན། །མི་རྟོག་ལྷུན་གྲུབ་དུ་གནས་པ་དེ། །སངས་རྒྱས་རྣམས་ཀྱི་སྐུ་གསུང་ཐུགས། །མཁའ་ལྟར་རྣམ་དག་ཡིན་ཞེས་གསུངས།། །།བྱང་ཆུབ་མཆོག་ཏུ་སེམས་བསྐྱེད་ནས་མི་དགེ་བ་སྤྱད་པའི་འབྲས་བུ་ཇི་ལྟར་འབྱུང་སྙམ་ན། རྒྱུ་དང་པོ་བྱང་ཆུབ་སེམས་བསྐྱེད་ནས། །ལམ་ཕ་རོལ་ཕྱིན་དྲུག་སྤྱད་པ་ཡིས། །འབྲས་བུ་རྫོགས་པའི་བྱང་ཆུབ་ཐོབ། །ཕྲིན་ལས་བསྒྲུབ་པར་འདོད་པ་དག །ལམ་དུ་མ་ཞུགས་མཁའ་ལ་ལྡིང༌། །མི་འགྲུབ་སྲོག་ནི་རབ་ཏུ་གཅོད། །བསམ་པ་བཟང་པོའི་རྗེས་འབྲངས་ནས། །སྦྱོར་བ་དྲག་པོའི་ལས་གྱིས་ཀྱང༌། །ཡུན་རིང་སྡུག་བསྔལ་མྱོང་འགྱུར་ཏེ། །སྐྱེ་བ་ལྔ་བརྒྱ་ལ་སོགས་པ། །བྱང་ཆུབ་ཐོབ་པའི་རྒྱུ་འགྲོ་བ། །ཐར་པ་ནག་པོས་ལོག་པར་སྤྱད། །འབྲས་བུ་མི་བཟད་སྨིན་གྱུར་ཏེ། །འབྲས་བུས་མི་བཟད་གདུག་པར་སྐྱེས། །རྡོ་རྗེ་འཛིན་པས་གསོལ་བ་ཡིས། །སྒྲིབ་སྦྱངས་རྣམ་དག་ས་ལ་གནས། །ཞིང་རྣམ་དག་དཀོན་མཆོག་གསུམ་པོ་ལ། །འབྲེལ་བས་བདེ་བ་གསུངས་པ་དེ། །གནོད་པས་མ་ཡིན་བཤགས་པ་དང༌། །འགྱོད་པས་དགེ་ལ་སྤྱད་པའི་མཐུ། །རྒྱལ་པོ་དཔའ་བས་སྦྱིན་ལྟ་བུ། །ཞིང་དང་བསམ་པ་དངོས་པོ་གསུམ། །དག་དང་མ་དག་རིམ་པ་ཡིས། །འབྲས་བུ་མཐའ་དག་བསླུ་བ་མེད། །ཞིང་དང་དངོས་པོ་དག་གྱུར་ཀྱང༌། །བསམ་པ་དམན་ཞིང་ཞན་ན་གོ། །འབྲས་བུ་ཅུང་ཟད་སྨིན་གྱུར་ཏེ། །ལྷག་མ་ཆུ་ཤིང་སྙིང་པོ་འདྲ། །ཞིང་དང་བསམ་པ་དག་ན་ཡང༌། །དངོས་པོ་ངན་པའི་འབྲས་བུ་དེ། །ཕྱིས་མི་དགེ་བ་རླབས་པོ་ཆེ། །འགའ་ཞིག་བསྒྲུབ་པའི་རྐྱེན་དུ་འགྱུར། །དགེ་བ་སྤྱད་པའི་འབྲས་བུ་དེ། །རྩད་ནས་ཟད་དང་མི་ཟད་པ། །རང་གི་བསམ་པའི་ས་ལ་གནས། །བཅོམ་ལྡན་འདས་ཀྱིས་གསུངས་པ་གང༌། །མི་བཟད་ལས་ཀྱིས་མི་གནོད་པ། །གདུག་ལ་བྱམས་པར་མི་བྱ་སྟེ། །བསྒྲལ་བའི་ཞིང་དེ་བསྒྲལ་ནས་ཀྱང༌། །སེམས་ནི་སངས་རྒྱས་གནས་སུ་སྤར། །ལུས་ཚོགས་ཀྱི་འཁོར་ལོར་བྱས་པས་ཀྱང༌། །ཇི་ལྟར་བྱས་པའི་འབྲས་བུ་འབྱུང༌། །སྒྲོལ་བྱེད་ཡཀྵ་ཧེ་རུ་ཀས། །གདུག་པ་གསོལ་བའི་འབྲས་བུ་དེ། །མི་བསྲུན་འཁོར་རྣམས་དངངས་ཤིང་བརྒྱལ། །བཅོམ་ལྡན་ཉེས་པ་ཀུན་སྤངས་པ། །སྒྲིབ་པ་གསུམ་དང་བྲལ་ན་ཡང༌། །རྒྱུ་ལས་འབྲས་བུ་ངེས་འབྱུང་སྟེ། །འཁོར་དང་བྱེ་བྲག་མེད་གྱུར་པས། །མྱ་ངན་སྡུག་བསྔལ་མྱོང་བར་འགྱུར། །ཉོན་མོངས་དུག་གསུམ་རྒྱལ་བའི་རིགས། །ཆོས་སྐུར་གསལ་བས་ཧེ་རུ་ཀཿ

།དེ་ཕྱིར་འབད་པ་ཐམས་ཅད་ཀྱིས། །ཉེས་པ་སྤང་ཞིང་ལེགས་པ་བསྒྲུབ། །རང་གཞན་ཀུན་ལ་ཕན་པར་བྱ།། །།ཆོས་ཀྱི་འཁོར་ལོ་གསུམ་གྱི་བརྗོད་བྱའི་དོན་དང་ས་མཚམས་གང་ཡིན་སྙམ་ན། ལར་གྱི་མཚན་ཉིད་ལྡན་པ་ཡི། །བླ་མ་དམ་པ་དང་མ་མཇལ་ན། །ཟབ་མོའི་མདོ་རྒྱུད་ལྟ་མི་ཤེས། །ཚད་ལྡན་བླ་མ་དམ་པ་ཡིས། །ཐུབ་པའི་གསུང་རབ་ཐམས་ཅད་ཀུན། །བཀའ་འཁོར་ལོ་གསུམ་དུ་སྡུད་པར་བྱེད། །རྒྱུ་ལས་དང་ཉོན་མོངས་རྗེས་འབྲངས་པས། །འབྲས་བུ་སྡུག་བསྔལ་གྱི་ཕུང་པོར་སྨིན། །ལས་ཉོན་མོངས་གསུམ་པོ་མེད་པ་ཡི། །འབྲས་བུ་འགོག་པའི་བདེན་པ་ཐོབ། །དག་དང་མ་དག་རྒྱུ་འབྲས་འདི། །གཙོ་བོར་ཡོད་ཅེས་གསུངས་པ་ཀུན། །བདེན་པ་བཞི་ཡི་འཁོར་ལོ་ཡིན། །སྡུག་བསྔལ་ཀུན་འབྱུང་འགོག་པ་དང༌། །ལམ་གྱི་བདེན་པ་སྟོང་པ་ཉིད། །དངོས་པོ་དངོས་པོ་ཉིད་ཀྱིས་སྟོང༌། །འཁོར་འདས་མཉམ་ཉིད་ཕ་རོལ་ཕྱིན། །འདི་མཚན་མ་མེད་པའི་འཁོར་ལོ་ཡིན། །མཉམ་ཉིད་རྟོགས་པ་གཞིར་བཞག་ནས། །སྐུ་དང་ཡེ་ཤེས་ཡོན་ཏན་གྱི། །འབྲས་བུ་ལྷུན་གྲུབ་རྟག་པའི་བདག །གསང་བ་བསམ་གྱིས་མི་ཁྱབ་པ། །ངེས་པ་དོན་གྱི་འཁོར་ལོ་ཡིན། །འདི་དམ་ཆོས་འདུལ་བའི་སྡེ་སྣོད་དུ། །ཐུབ་པའི་སྟོབས་དང་མི་འཇིགས་གཟུགས། །ཡོན་ཏན་མ་ལུས་ཐམས་ཅད་གསུང༌། །དེ་ངེས་དོན་ཆོས་ཀྱི་འཁོར་ལོ་ཡི། །བརྗོད་བྱ་མཐིལ་དུ་བསྟན་པ་ཡིན། །ཕ་རོལ་ཕྱིན་པ་དྲུག་གི་ལམ། །བདག་མེད་རྣམ་པ་གཉིས་ཀྱི་དོན། །འདི་ཐེག་པ་ཆེན་པོའི་བརྗོད་བྱ་ཡིན། །སྨྲ་བསམ་བརྗོད་མེད་ཕ་རོལ་ཕྱིན། །སྐྱེ་དང་འགག་པ་མེད་པའི་དོན། །འདི་མཚན་མ་མེད་པའི་བརྗོད་བྱ་ཡིན། །དམ་ཆོས་འདུལ་བའི་སྡེ་སྣོད་ཉིད། །བདེན་པ་བཞི་ཡི་ངོ་བོར་གནས། །བུ་དེ་ཕྱིར་ཆོས་ཀྱི་འཁོར་ལོ་གསུམ། །འཁོར་ལོ་གཅིག་ལ་ཚང་བ་ཡིན། །གསང་སྔགས་བླ་མེད་རྒྱུད་རྣམས་ཀུན། །རྣལ་འབྱོར་མ་ཡི་འདུལ་བ་སྟེ། །བདེན་པ་བཞི་དང་སྡེ་པ་བཞི། །བཤད་པའི་དོན་འདི་གོ་བར་བྱ། །ཆོས་ཀྱི་འཁོར་ལོ་ཕྱི་མ་ཡི། །ས་བོན་སྔ་མ་ལ་གནས་པས། །ཉན་ཐོས་རྣམས་དང་རང་སངས་རྒྱས། །བྱང་ཆུབ་སེམས་དཔའ་ཆེན་པོ་དང༌། །རྒྱལ་བ་རྣམས་ཀྱི་ཡུམ་གྱུར་པ། །ཤེས་རབ་ཕ་རོལ་ཕྱིན་པ་དེ། །ཚོགས་དྲུག་ཏུ་གསུངས་པ་ཉན་ཐོས་ཀྱི། །ངོ་བསྲུང་མཛད་པ་ཡིན་པའི་ཕྱིར། །བྱང་ཆུབ་སེམས་དཔའ་སྦྱང་གཞི་དེ། །ཉོན་མོངས་ཅན་དང་ཀུན་གཞི་ཡིན། །དེ་ཡི་རྒྱུ་མཚན་གང་ཞེ་ན། །འབྲས་བུས་རྒྱུ་རྣམས་དཔག་པའི་ཕྱིར། །སོ་སོར་ཡང་དག་རིག་པ་བཞི། །རྟོག་པ་གཅིག་ལའང་ཚང་བ་ཡིན། །ཤིན་ཏུ་ཕྲ་བའི་ཉོན་མོངས་དང༌། །རྣམ་པར་རྟོག་པ་ཐམས་ཅད་ལ། །དེ་ཡི་རྒྱུ་འབྲས་གང་ཡིན་པ། །དོན་དང་ཚིག་དང་ངེས་ཚིག་དང༌། །སྤོབས་པ་ཕུན་སུམ་ཚོགས་པ་ཡིས། །ལྷར་བཅས་ཀུན་གྱི་འདྲེན་པར་འགྱུར། །འདི་དགུ་པའི་དུས་སུ་རྟོགས་པ་ཡིན།།

།།མཚན་ཉིད་ཕ་རོལ་ཏུ་ཕྱིན་པ་དང་གསང་སྔགས་ཀྱི་ཁྱད་པར་གང་ཡིན་སྙམ་ན། མཚན་ཉིད་རྒྱུ་ཡི་ཐེག་པ་དང༌། །གསང་སྔགས་ཐེག་པའི་ཁྱད་པར་ནི། །དུས་ཤིན་ཏུ་ཉེ་དང་རིང་བ་དང༌། །བདེ་དང་དཀའ་ཐུབ་སྤྱོད་པ་དང༌། །ཚོར་བ་བདེ་སྡུག་ཁྱད་པར་ཞེས། །མཁས་པ་ཀུན་གྱིས་སྨྲ་བར་བྱེད། །འདི་ཡང་སྟོན་པ་ཉིད་ཀྱི་བཀའ། །སེམས་བསྐྱེད་པ་ཞིག་གིས་སངས་རྒྱ་བར། །འདོད་པས་ཕ་རོལ་ཕྱིན་པ་ལས། །བསླབ་པར་བྱ་ཞེས་གསུངས་པ་དང༌། །ལོ་བཅུ་གཉིས་དག་གི་ནང་རོལ་དུ། །ནོར་བཟང་གིས་ཀུན་ཏུ་བཟང་པོ་ཐོབ། །བྱང་ཆུབ་སེམས་དཔའ་རྟག་ཏུ་ངུས། །ཚེ་དེ་ལ་ས་བཅུའི་ཕ་རོལ་ཕྱིན། །དེ་ཕྱིར་ཚེ་གཅིག་སངས་རྒྱས་པར། །ཕ་རོལ་ཕྱིན་པར་གསུངས་པ་ལགས། །དམ་ཆོས་འདུལ་བའི་སྡེ་སྣོད་དུ། །དཀའ་ཐུབ་དང་སྡུག་བསྔལ་སྣ་ཚོགས་ཀྱིས། །བྱང་ཆུབ་ཐོབ་པར་མ་གསུངས་ཏེ། །རྗེ་བཙུན་བྱམས་པས་དུས་གསུམ་དུ། །སྨོན་ལམ་བཏབ་པས་ལམ་བདེ་ཞིང༌། །འཇུག་པ་བདེ་བས་བྱང་ཆུབ་ཐོབ། །མཐའ་གཉིས་བྲལ་བས་ཏིང་འཛིན་གྱི། །དགའ་བདེ་ལ་བརྟེན་རྫོགས་སངས་རྒྱས། །དཔལ་ལྡན་ནཱ་རོ་པཎ་ཆེན་གྱིས། །གསང་སྔགས་དོན་རྟོགས་འདོད་པའི་ཕྱིར། །ཞིང་རྣམ་པར་དག་པའི་བླ་མ་ལ། །དཀའ་ལས་དང་སྡུག་བསྔལ་སྣ་ཚོགས་ཀྱིས། །དཀའ་ཆེན་སྤྱད་པས་དངོས་གྲུབ་བརྙེས། །ཉོན་མོངས་སྤྱོད་པའི་འཚོ་བ་དེ། །བྲམ་ཟེ་སྐར་མ་ལ་སོགས་པ། །རླབས་ཆེན་སྤྱོད་པ་མདོ་སྡེར་གསུངས། །བདག་གི་འདོད་ལུགས་ཀྱི་ཁྱད་པར་ནི། །བུམ་དབང་གི་ཁྱད་པར་གྱིས་བྱེད་པ་ཡིན། །མཆོག་དབང་གོང་མ་ཟབ་ཟེར་ཡང༌། །ང་འབུ་བུམ་དབང་ལ་བརྩི་ཚོད་ཆེ། །གཞི་དང་སྣོད་དང་ལུས་ལྟ་བུ། །དེ་ཡི་ཁྱད་པར་གོང་མ་གསུམ། །ཆོ་གའི་རྣམ་བཞག་མ་གཏོགས་པ། །ཚད་ལྡན་བླ་མའི་བྱིན་རླབས་ཡིན། །མྱོང་བ་སྐྱེས་པ་ཐོབ་པར་བཞེད། །གཞན་ལུས་ལ་སོགས་བསྟེན་པ་དང༌། །བྱིན་རླབས་ཀྱི་ཏིང་འཛིན་ལ་ཁྱད་པར་མེད། །འདི་ཅིས་ཀྱང་བསྐུར་ན་གསང་སྔགས་ཡིན། །ས་བཅུའི་བྱང་ཆུབ་སེམས་དཔའ་དེས། །བསམ་གྱིས་མི་ཁྱབ་ཕྲིན་ལས་ཀྱིས། །འགྲོ་བ་སྨིན་པར་བྱ་བའི་ཕྱིར། །དབང་བསྐུར་ཐོབ་པར་འགྱུར་བ་སྟེ། །རྒྱུ་དེ་ལ་བརྟེན་པའི་འབྲས་བུ་འབྱུང༌། །གསང་དབང་ཤེས་རབ་ཡེ་ཤེས་སོགས། །འདོད་ཆགས་སྤྱོད་པའི་དབང་མེད་ན། །སངས་རྒྱས་བུ་སྨད་ཀྱི་རྣམ་པ་ཅན། །རྒྱུ་མེད་ཀྱི་འབྲས་བུ་མི་འགྲུབ་པས། །དེ་ཡི་རིགས་ཅན་གདུལ་བྱ་རྣམས། །སྨིན་པར་བྱེད་པའི་མཐུ་མེད་ལགས། །འདི་འོག་མིན་གནས་མཆོག་དམ་པ་དེར། །ཡང་དག་རྫོགས་སངས་རྒྱས་པ་ལ། །རིགས་བཞི་ཐུབ་པས་དབང་བསྐུར་བ། །དེ་ཉིད་འདུས་པར་རྒྱ་ཆེར་གསུངས།།

།།ཕ་རོལ་ཏུ་ཕྱིན་པ་དང་གསང་སྔགས་ཀྱི་དགོངས་པ་ཤེས་རབ་ཀྱི་ཕ་རོལ་ཏུ་ཕྱིན་པ་གཅིག་ལ་གསང་སྔགས་ཤེས་པའི་རྒྱུ་མཚན་གང་ཡིན་སྙམ་ན། མཚན་ཉིད་གསང་སྔགས་ཐམས་ཅད་དུ། །སྐྱེ་མེད་ཤེས་རབ་ཕ་རོལ་ཕྱིན། །སེམས་ཉིད་འོད་གསལ་ཆོས་སྐུ་དེ། །རྟོགས་བྱའི་འབྲས་བུ་ཡིན་པར་གཅིག །ཀུན་རྫོབ་སྨོན་འཇུག་བྱང་ཆུབ་སེམས། །དེ་ཡི་རྗེས་སུ་འབྲངས་པའི་ལས། །ཕ་རོལ་ཕྱིན་པ་བཅུར་རྫོགས་ནས། །ས་བཅུ་ལ་གནས་སངས་རྒྱ་བ། །དོན་འདི་མཚུངས་པར་འདྲ་ན་ཡང༌། །ཤིན་ཏུ་གསལ་བའི་ཁྱད་པར་ཡོད། །འབྲས་བུ་ཆོས་སྐུ་ཉེ་བའི་དུས། །གསང་སྔགས་ཁྱད་པར་འཕགས་པ་ཡིན། །ཉེས་པ་དུ་མའི་གཞིར་འགྱུར་ཏེ། །མར་འགྲིབ་སྙིགས་མ་ལྔ་བདོ་བས། །གཡུལ་ལོག་ཆེན་པོ་བྱུང་བའི་ཚེ། །དཔའ་བོ་ཆེན་པོ་ཁྱད་པར་འཕགས། །དེ་ཡང་ཕྱི་ཡི་རྣམ་བཞག་གོ། །མཐོང་ལམ་ཡེ་ཤེས་རྟོགས་པའི་ཐབས། །རྒྱུ་ཐ་དད་ལ་བརྟེན་ནས་རྟོགས་པ་ལ། །ཐེག་པའི་ཁྱད་པར་བསམ་མི་ཁྱབ། །ཤེས་རབ་ཕ་རོལ་ཕྱིན་པ་ལས། །དུས་གསུམ་ལ་སོགས་འཁོར་འདས་ཆོས། །རྣམ་པར་དག་པས་དག་པ་ཞེས། །ལོགས་སུ་བྱུང་དོགས་གསུངས་ནས་ཡོད། །ཐུན་མོང་མ་ཡིན་ཁྱད་པར་ཆོས། །འབྲུ་དང་ཤིང་ཐོག་མར་དང་ནི། །མར་ཁུ་ཆེན་པོ་ཞེས་བྱ་བ། །ཤིན་ཏུ་གསང་བའི་གནད་འདི་ཡིན། །ཡེ་ཤེས་མཐོང་བར་བྱེད་པ་ཡི། །ལམ་གྱི་ཁྱད་པར་གང་ཞེ་ན། །ཕྱག་རྒྱ་མཚན་ཉིད་ལྡན་པ་དང༌། །སྟན་ཅིག་ཏུ་ཚོགས་པས་ཚོགས་ལམ་ཡིན། །དབྱེར་མེད་སྦྱོར་བ་སྦྱོར་བའི་ལམ། །ཡེ་ཤེས་མཐོང་བ་མཐོང་བའི་ལམ། །མཐོང་ལམ་ལ་ཐ་དད་མེད་གྱུར་ཀྱང༌། །གཞི་ལ་བརྟེན་ནས་མཐོང་བའི་ཕྱིར། །རྟེན་གསུམ་རྣམ་པར་སྦྱོང་བ་དེ། །སྒོམ་པའི་ལམ་ཞེས་བླ་མས་གསུངས། །དེ་ཡང་འོད་གསལ་སེམས་ཉིད་དུ། །ཉོན་མོངས་དག་པར་བྱེད་པ་དེ། །སྐྱེས་ནས་སྦྱོང་བར་བྱེད་པ་ལ། །ས་ཡི་རིམ་པ་རྫོགས་ནས་ཀྱང༌། །འབྲས་བུ་རྡོ་རྗེ་འཆང་ཆེན་ཐོབ། །དཔལ་ལྡན་ནཱ་རོ་པཎ་ཆེན་གྱི། །བརྒྱུད་ལྡན་རྗེ་བཙུན་མི་ལ་ཡིས། །དོན་འདི་རྟོགས་ཤིང་ཁོང་དུ་ཆུད། །འགའ་ཞིག་ཤོར་དང་མ་ཤོར་ཞེས། །སྨྲ་བར་གྱུར་པ་རྫུན་རེ་ཆེ། །འདི་ལ་དབབ་དང་བཟློག་པ་དང༌། །གཟུང་ཞིང་དགྲམ་ལ་མཁས་བྱ་ཞེས། །མཁས་པས་བཞི་པོ་བཤད་པ་ཀུན། །མི་འདོད་འབྲས་བུ་འབྱུང་བར་ངེས། །གྲོལ་ལམ་ལ་ཞུགས་པའི་རྣལ་འབྱོར་པ། །ལུས་ཀྱི་འཁྲུལ་འཁོར་དམིགས་པ་དང༌། །རླུང་གི་མན་ངག་ཕྱག་རྒྱ་ཡིན། །བདེ་ཆེན་ཏིང་འཛིན་སྐྱེས་གྱུར་པ། །དབབ་པ་མི་དགོས་བབ་པ་ཡིན། །དེ་ལ་ཟབ་པའི་གདམས་ངག་ཡོད། །གསེར་འགྱུར་རྩི་ཡི་སྦྱོར་བ་ཡིས། །རྩ་དང་རླུང་དང་བྱང་ཆུབ་སེམས། །དེ་ཡིས་ཁ་བསྒྱུར་གསེར་དུ་འགྱུར། །གསེར་ལ་སྐུ་མཆོག་བྱས་པ་ལྟར། །ཡི་དམ་ལྷ་རུ་ངེས་པར་བལྟ། །དོན་སྤྱི་བསྒོམ་པ་མ་ཡིན་ཏེ། །དོན་རང་གི་མཚན་ཉིད་མངོན་དུ་འགྱུར། །བ་སྤུའི་བུ་ག་ལ་སོགས་པ། །གསལ་བར་འགྱུར་བ་ཐེ་ཚོམ་མེད། །རྩ་བར་གྱུར་པའི་གནད་འདི་ནི། །མཆོག་དང་ཐུན་མོང་དངོས་གྲུབ་དང༌། །ཞིང་སོགས་ལས་རྣམས་ཐམས་ཅད་ཀུན། །རྣལ་འབྱོར་སེམས་ཀྱིས་ཁ་བསྒྱུར་བས། །འབྱུང་བར་འགྱུར་བའི་ངེས་ཤེས་ཡོད།།

།།རིམ་པ་ལྔ་ལྟར་ཉམས་སུ་ལེན་པའི་སྒོམ་འདི་དང་སྦྱར་ན་ཇི་ལྟར་འོང་སྙམ་ན། སྤྱིར་ཐུབ་པའི་དམ་ཆོས་མ་ལུས་པ། །སློབ་དཔོན་འཕགས་པས་ཐུགས་སུ་ཆུད། །ས་བདུན་ལ་གནས་བྱང་ཆུབ་སེམས། །སངས་རྒྱས་བཞི་ལ་སྨོན་ལམ་བཏབ། །ཐུབ་པའི་དགོངས་པ་འགྲེལ་པ་ལས། །ཕྱི་སྒྲོ་འདོགས་ཆོད་པའི་ཆོས་རྣམས་ཀུན། །དབུ་མའི་བསྟན་ཆོས་ཆེན་པོ་ཡིན། །ནང་ཉམས་མྱོང་སྐྱེས་པའི་རིམ་པ་ལྔ། །བསྐྱེད་པའི་རིམ་པ་དང་པོ་ཡིན། །འདི་སྐྱོན་དང་ཡོན་ཏན་རྫོགས་པ་དང༌། །བྱང་ཆུབ་སེམས་ལས་སྐྱེས་པའི་ལྷ། །གསལ་ཞིང་བརྟན་པས་བཟླས་པ་བྱ། །གསལ་བྱེད་ཡན་ལག་ཡིན་པའི་ཕྱིར། །སྤྱོད་ལམ་བཞི་ལ་ཁྱད་མེད་པ། །རྡོ་རྗེ་བཟླས་པའི་དགོས་པ་ཡིན། །ལུས་ངག་ཡིད་ཀྱི་དབེན་པའི་དོན། །ཐ་མལ་ལུས་འདི་ལྷས་སྤོང་སྟེ། །དེ་ཉིད་བརྟན་པས་འཇིག་པའི་དོན། །གཅིག་དང་དུ་བྲལ་གཏན་ཚིག་ལྟར། །རྡོ་རྗེ་ལུས་ཀྱི་ཕྲ་མོ་བརྟུལ། །ངག་ཀྱང་དབྱེ་དོན་འགྲུབ་མི་འགྱུར། །སེམས་འདི་བརྒྱུད་པའི་གདམ་ངག་འདིས། །ངེས་པར་རྟོགས་ཤིང་ཁོང་དུ་ཆུད། །སྣང་ལ་མ་ངེས་འཁྲུལ་པ་དེ། །སྒྱུ་མ་མ་ཡིན་རྟེན་འབྲེལ་གྱི། །ཚོགས་པ་དེ་ལ་སྒྱུ་མ་ཟེར། །དེ་ཉིད་གདོད་ནས་སྐྱེ་མེད་ཅིང༌། །མཉམ་ཉིད་སྤྲོས་དང་བྲལ་བར་རྟོགས། །འདི་འོད་གསལ་མངོན་དུ་གྱུར་པ་ཡིན། །འོད་གསལ་སྒྱུ་མ་ལ་སོགས་པ། །གང་དུ་གྲུབ་པ་མེད་གྱུར་ཅིང༌། །བསལ་དང་བཞག་པ་མེད་པ་ལ། །རྒྱུ་དང་འབྲས་བུ་མ་འགགས་པ། །ཟུང་དུ་འཇུག་ཅེས་དེ་ལ་བརྗོད། །འདི་རིམ་གྱིས་པ་དང་ཅིག་ཅར་བ། །མི་ཕམ་མགོན་པོས་སྦྱིན་པ་ལ། །ཕ་རོལ་ཕྱིན་དྲུག་ཚང་བར་གསུངས། །སློབ་དཔོན་ཀླུ་ཡི་བྱང་ཆུབ་ཀྱིས། །རིམ་པ་གཅིག་ལའང་ལྔ་ཚང་བར། །བསྐྱེད་པའི་ཁོངས་སུ་བསྡུ་བར་གསུངས། །དེས་ན་གཉིས་པོ་གང་ལའང༌། །འགལ་བར་གྱུར་པ་མེད་པ་ལགས། །།ངེས་པར་ཐུགས་ཀྱི་དགོངས་པའི་ཕྱག་རྒྱ་ཆེན་པོ་དེ་གང་ཡིན་སྙམ་ན། འཇིག་རྟེན་མགོན་པོ་བླ་མ་ཡི། །དམ་ཆོས་ཕྱག་རྒྱ་ཆེན་པོ་དེ། །རྟེན་ཅིང་འབྲེལ་པར་འབྱུང་བ་ཡིན། །རྟེན་འབྲེལ་རྒྱུ་རྐྱེན་ཚོགས་པ་ལས། །སྲིད་པའི་དྲ་བ་འབྱུང་བ་དེ། །སྐྱེ་འགག་སྤྲོས་པའི་མཐའ་ལས་འདས། །སྐྱེ་མེད་ཕྱག་རྒྱ་ཆེན་པོ་དེ། །སྤྲོས་པ་འདི་ལས་གཞན་དུ་མེད། །ཨེ་མ་མཐར་ཐུག་ཕྱག་རྒྱ་ཆེ། །སྤྲོས་ལས་གཞན་དུ་མེད་པར་གོ། །མ་རིག་ཉིད་ཀྱིས་དེར་འགྱུར་ཏེ། །འདི་ནི་བཅོམ་ལྡན་འདས་ཀྱི་བཀའ། །བུ་མོ་གསེར་མཆོག་འོད་གསལ་ལ། །རྗེ་བཙུན་འཇམ་དབྱངས་ཀྱིས་གདམས་པ་ཡིན། །རྟེན་འབྲེལ་ལུགས་འབྱུང་ལུགས་ལྡོག་འདི། །རང་སངས་རྒྱས་ཀྱི་ཡིན་ཞེ་ན། །མ་རིག་འཁོར་བའི་འབྱུང་ཁུངས་དེ། །རྟོགས་པས་འཁོར་བ་སྤོང་བ་ལས། །མཐར་ཕྱིན་སངས་རྒྱས་ཆོས་ཀྱི་སྐུ། །བདེན་པ་བཞི་པོ་བསྒྲུབས་གྱུར་ཏེ། །མ་རྟོགས་འཁོར་བ་སྡུག་བསྔལ་ཞིང༌། །རྟོགས་པས་མཉམ་གཞག་ས་ལ་གནས། །བླ་མ་དམ་པས་ལམ་སྟོན་ཅིང༌། །ཚོགས་པས་མཉེས་པར་བྱས་པས་ཐོབ།།

།།བསོད་ནམས་བསགས་པའི་འབྲས་བུ་ལོངས་སྤྱོད་རྒྱ་ཆེན་པོ་འབྱུང་བ་ལ། ཕན་སྟོབས་ཆེ་ཆུང་འབྱུང་བའི་རྒྱུ་མཚན་ཅི་ཡིན་སྙམ་ན། བསོད་ནམས་ཚོགས་ཀྱི་འབྲས་བུ་ལ། །ཕུལ་དང་ལོངས་སྤྱོད་བསམ་མི་ཁྱབ། །བྱང་ཆུབ་སེམས་ཀྱིས་དབང་བྱས་པས། །བསྡུས་སྡོམ་སྡོམས་སུ་གསུངས་པ་ཡི། །རྒྱ་ཆེན་ཟད་པ་མེད་པ་ལ། །ལོངས་སྤྱོད་རྒྱུ་ཡང་མི་འབྱུང་ཞིང༌། །ཚན་གཅིག་དངོས་པོ་ཆུང་གྱུར་ཡང༌། །སྤྱོད་རྒྱུ་ཆེན་པོ་འབྱུང་བ་དེ། །ཞིང་རྣམ་པར་དག་ལ་ཕུལ་གྱུར་པས། །མངོན་མཚན་ཆེ་ཆུང་གི་ཁྱད་པར་དང༌། །ལོངས་སྤྱད་དང་མ་སྤྱད་ཀྱི་བྱེ་བྲག་ཡིན། །དངོས་པོ་ཆེ་ཆུང་གང་ཡང་རུང༌། །བརྩིས་གདབ་མེད་པར་ཕུལ་གྱུར་ན། །གཅིག་གི་བསོད་ནམས་ཁྱད་མེད་དེ། །གོང་ནས་གོང་དུ་ཁྱད་པར་དུ། །བསམ་གྱིས་མི་ཁྱབ་བསོད་ནམས་འབྱུང༌། །བྱང་ཆུབ་སེམས་ཀྱིས་དབང་བྱས་པའི། །དངོས་པོ་གང་ཡང་རུང་བ་དེ། །སེམས་ཅན་ཁམས་དང་སངས་རྒྱས་ཁམས། །མཉམ་པ་ཉིད་དུ་གྱུར་ནས་ཀྱང༌། །དངོས་པོ་ཇི་ལྟར་ཕུལ་བ་ལྟར། །འབྲས་བུ་དེ་ཡི་རྗེས་སུ་འབྲང༌། །རྒྱལ་པོ་ཆེན་པོ་ང་ལས་ནུས། །སྲན་རྡོག་ཕྱེད་དང་ལྔ་པོ་དེ། །བྱང་ཆུབ་སེམས་ཀྱིས་དབང་བྱས་པས། །འགྲོ་བ་སྨིན་པར་བྱེད་པ་ཅིག །འོན་ཀྱང་དངོས་པོ་ཇི་བཞིན་དུ། །འབྲས་བུ་འབྱུང་བར་ངེས་པས་ན། །སུམ་ཅུ་རྩ་གསུམ་དུ་ཕྱིན་པ་དང༌། །ས་ཡི་སྟེང་དུ་ལྷུང་བ་ཡིས། །འགྲོ་དོན་བྱས་ལ་ཁྱད་པར་མེད། །ཇི་སྲིད་འཁོར་བ་མ་སྟོང་ཚེ། །རྒྱུ་འབྲས་ཆེ་བའི་འཁོར་ལོ་དེ། །རྒྱུན་ཆད་མེད་པར་འབྱུང་བའི་ཕྱིར། །བཅས་པའི་ར་བ་ལས་འདའ་ན་ཡང༌། །བྱང་ཆུབ་སེམས་དཔའ་ཆེན་པོ་རྣམས། །འདའ་བར་མཛད་ཅིང་འདའ་བ་དེས། །འགྲོ་བ་སྨིན་ཅིང་གྲོལ་བར་བྱེད། །འདི་ལྟར་གནས་བརྟན་འོད་བསྲུངས་ཀྱིས། །རྗེ་བཙུན་འཇམ་དབྱངས་ཟླ་བ་གསུམ། །རྒྱལ་པོ་གསལ་རྒྱལ་གྱི་ཁབ་དུ་བཞུགས། །དེ་གནས་ནས་འབྱིན་པར་བརྩམས་པ་ལས། །བྱང་ཆུབ་སེམས་དཔའི་ཆོ་འཕྲུལ་གྱིས། །ཉན་ཐོས་ཆེན་པོ་ཟིལ་གྱིས་མནན། །ཉན་ཐོས་ཐེག་པ་བ་རྣམས་ཀྱིས། །བྱང་ཆུབ་སེམས་དཔའ་ཆེན་པོ་ཡི། །ལྟུང་བ་གླེང་བར་མི་བྱ་ཞེས། །དེ་བཞིན་གཤེགས་པས་བཅས་པ་མཛད། །དེས་ན་སེམས་ཅན་སྨིན་གྲོལ་དེ། །ཉོན་མོངས་གསུམ་གྱིས་བྱེད་མི་སྲིད། །དེ་ལ་ཉེས་པ་མེད་པའི་ཕྱིར། །ཉེས་མེད་བསྒྲུབ་པའི་བསླབ་པར་གསུངས། །ཉེས་པར་གྱུར་པའི་གནད་འདི་གདམས།།

།།གཞན་པས་ཁྱད་པར་འཕགས་པའི་ཆོས་གང་ཡིན་སྙམ་ན། ཡང་འདི་ན་འགའ་ཞིག་རིན་ཆེན་གཉིས། །སྟོང་ཉིད་དང་རྒྱུ་འབྲས་ཐ་དད་འདོད། །རྗེ་ཡིས་བཀའ་སྩལ་གསུང་ན་ཡང༌། །སྟོང་ཉིད་ཀྱི་འབྲུག་སྒྲ་མ་གཏོགས་པ། །རྒྱུ་འབྲས་སྨྲ་བ་གཅིག་ཀྱང་མེད། །རྣམ་པར་ཐར་པ་ནུབ་གྱུར་ཏེ། །དགེ་བཤེས་ཞང་གིས་ཚོགས་འཁོར་བསྐོར། །སྤྲང་པོ་ཡིན་ཡང་ཡི་མུག་སྐྱེས། །རིན་ཆེན་ཞལ་ནས་སྒོམ་ཆེན་གྱི། །ཙམ་ལ་བཟང་བ་འབྱུང་ངོ་ཞེས། །ལན་གསུམ་བར་དུ་ལུང་བསྟན་ཏེ། །ཆེན་པོ་ཀུན་ཕུད་དེ་བྱོན་ནས་ཀྱང༌། །ཡི་གེ་གསུམ་གྱི་གཟུངས་བརྗོད་དེ། །ལུང་བསྟན་ཐེ་ཚོམ་མེད་པར་བྱུང༌། །དེ་ཡི་ཁྱད་ཆོས་གང་ཞེ་ན། །ཁྱོད་ཆོས་ལ་རྣ་བས་སེམས་ལ་བཟུང༌། །སྟོང་ཉིད་མངོན་པར་རྟོགས་པ་ཡིས། །ཡོན་ཏན་འབྲས་བུ་ཡིན་པར་བཞེད། །འདི་འཁྲུལ་པ་མེད་པར་འབྱུང་བ་དེ། །རང་རིག་འདོར་བར་མི་འགྱུར་བ། །ཐུབ་པ་རྣམས་ཀྱི་དམ་ཆོས་ཡིན། །སྟོང་ཉིད་མངོན་རྟོགས་ཀྱིས་འཁོར་བ་སྤོང༌། །རྒྱུ་འབྲས་གཉིས་མེད་སྐུ་གཉིས་མེད། །དེ་ཕྱིར་བྱང་ཆུབ་སེམས་ཉིད་དེ། །འདི་སྣང་མཛད་ཆེན་པོའི་སྐུ་གཅིག་ཀྱང༌། །ཐ་དད་གདུལ་བྱ་འདུལ་བ་ལ། །རྒྱུ་ལ་བརྟེན་པའི་སངས་རྒྱས་སྐུ། །དཔག་ཏུ་མེད་པ་འབྱུང་བར་འགྱུར། །སེམས་ཅན་གཅིག་ལ་མཁའ་མཉམ་གྱི། །སེམས་ཅན་རྣམས་ཀྱི་བག་ཆགས་ཀྱང༌། །དེ་ཙམ་སེམས་ཀྱིས་དབང་བྱས་པས། །མི་ཟད་རྒྱན་གྱི་འཁོར་ལོ་ཡིན། །རྒྱུ་དང་འབྲས་བུ་མ་འདྲེས་ཤིང༌། །མངོན་པར་རྟོགས་པས་དབྱེར་མེད་པ། །ངེས་དོན་གཏན་ལ་ཕབ་པ་ཡིན། །ཁ་ཅིག་མཉམ་རྗེས་གཉིས་ཡིན་ཏེ། །མཁྱེན་པའི་སྐད་ཅིག་གཅིག་ཉིད་ལ། །ཤེས་བྱའི་དཀྱིལ་འཁོར་ཀུན་ཁྱབ་ཅན། །བདེན་པ་གཉིས་སུ་འདོད་གྱུར་ཀྱང༌། །ཕྱག་རྒྱ་ཆེན་པོ་རྟོགས་པ་ལ། །ཀུན་རྫོབ་བདེན་པ་ག་ལ་སྲིད། །རྟག་ཏུ་མཉམ་པར་བཞག་གྱུར་ཅིང༌། །མཁྱེན་པའི་ཡེ་ཤེས་ཀུན་ལ་འཇུག །གཉིས་མེད་མཐར་ཕྱིན་ངོ་མཚར་ཆེ། །འཇིག་རྟེན་མགོན་པོ་རིན་ཆེན་གྱི། །ལར་གྱི་རྒྱུ་འབྲས་བཞེད་ཚུལ་ཅིག

།ཡོད་དེ་ཟླ་བ་དཀའ་བར་བྱུང༌། །དེ་རིང་ཁྱེད་ལ་བསྟན་བྱས་ན། །ཡིད་ལ་བཟུང་ལ་བརྣག་པར་གྱིས། །ནང་དུ་ཏིང་འཛིན་གང་སྐྱེས་པ། །རང་གིས་ལུས་འདི་བྱིན་གྱིས་བརློབ། །ལུས་ཀྱིས་སྣང་བ་བྱིན་གྱིས་བརློབ། །སྐད་ཅིག་འདི་ལ་མི་སྲིད་པས།། །།ཆོས་ལྔར་མ་འདུས་པའི་གདམས་པའི་མན་ངག་ཡོད་དམ་སྙམ་ན་མེད་དེ། སྤྱིར་ཐུབ་པའི་དམ་ཆོས་མ་ལུས་པ། །ཆོས་ལྔ་པོར་མ་འདུས་གང་ཡང་མེད། །དེ་རེ་རེ་དབྱེ་བས་ཕྱེ་ལགས་ན། །གཅིག་ཀྱང་ཐུག་པ་མེད་པར་འགྱུར། །བྱང་ཆུབ་སེམས་ཀྱི་རྗེས་འབྲངས་ནས། །ལྷག་པའི་ལྷ་ཉིད་གཅིག་པུ་ལ། །ཡུལ་ཉི་ཤུ་རྩ་བཞི་ཡོངས་སུ་ཚང༌། །ཡུལ་དེ་དག་དབྱེ་ན་ཐ་དད་དེ། །གནས་དེར་བླ་མ་དམ་པ་ཡིས། །སྦྱང་གཞི་སྦྱོང་བྱེད་ཀྱི་མན་ངག་གིས། །སྐྱོན་དང་ཉེས་པ་འདག་པ་དང༌། །མངོན་ཤེས་རྫུ་འཕྲུལ་ལ་སོགས་པ། །ཡོན་ཏན་སྐྱེ་བའི་མན་ངག་ཡོད། །འདི་ཤེས་པ་ཁམས་སུ་མ་སོང་སྟེ། །གོ་བ་ཡོད་པ་དབུས་ན་མེད། །བཞི་བརྒྱ་རྩ་བཞིའི་ནད་རྣམས་དང༌། །སྟོང་ཕྲག་བརྒྱད་ཅུའི་བགེགས་ཀྱི་ཚོགས། །སྐྱོན་དང་ཉེས་པ་ཐམས་ཅད་ལ། །རང་གི་ལྷག་པའི་ལྷ་ཉིད་ཀྱིས། །ཞལ་དང་ཕྱག་དང་ཞབས་ལ་སོགས། །སྐུ་ཡི་རྣམ་འགྱུར་གཅིག་པུ་ཡིས། །གནད་ཀྱིས་གྲོལ་བར་འགྱུར་བ་འདི། །སྙིང་རྗེ་ཆེན་པོའི་གཟུངས་ལས་ཀྱང༌། །གནོད་པའི་གཉེན་པོར་གྱུར་པའི་ཕྱག །ཕྱག་མཚན་བཅས་པ་ལ་བལྟས་ཏེ། །མཆོད་པ་བྱ་ཞེས་ཐུབ་པས་གསུངས།། །།མཁའ་འགྲོ་དཔག་ཏུ་མེད་པ་འབྱོན་པའི་རྒྱུ་གང་ཡིན་སྙམ་ན། ཉོན་མོངས་པ་རྣམ་པར་རྟོག་པ་ཀུན། །སྤོང་སེམས་བརྟན་པོས་དབང་བྱས་ན། །ཡོན་ཏན་མཐའ་མེད་སྐྱེ་འགྱུར་བ། །རྒྱུ་དང་འབྲས་བུ་སོ་སོར་དཔག །འདི་ཁྱོད་ཀྱིས་གཞན་ལ་གསང་བ་ཡིན། །མཁའ་འགྲོ་སྡེ་བཞིའི་སྲོག་སྙིང་རྗེ། །དཔལ་ཆེན་ཧེ་རུ་ཀ་ལ་མངའ། །དེ་གཞན་ལ་མ་བསྟན་བཅངས་གྱུར་པས། །རི་རབ་སུམ་ཅུ་རྩ་དྲུག་གི། །རྡུལ་དང་མཉམ་པའི་རྣལ་འབྱོར་མས། །ཞབས་འབྲིང་ཞབས་ཏོག་རིམ་གྲོ་བྱེད། །ཆོས་རྗེ་འགྲོ་བའི་མགོན་པོ་ལ། །མཁའ་འགྲོའི་ཚོགས་རྣམས་མངོན་དུ་འབྱུང༌། །སྒྲ་ཆེ་བ་དེ་སློབ་དཔོན་ཁམས་པ་ཡིན། །དོག་ལ་འཆམ་པ་འདི་ལྕོང་མོའི་ཤར་མོ་ཡིན། །གྲངས་དང་མཉམ་པའི་མཁའ་འགྲོ་མས། །དུས་ལ་ཡོལ་བ་མེད་པ་དེ། །གཡོན་པ་དག་པའི་རྟེན་འབྲེལ་ཡིན།།

།།གསང་སྔགས་འབྲས་བུ་ལམ་དུ་བྱེད་པའི་གོ་བ་གང་ཡིན་སྙམ་ན། མ་སྨིན་སྨིན་བྱེད་དབང་བསྐུར་བས། །ཐེག་ཆེན་སྔགས་ཀྱི་བརྗོད་བྱ་དེ། །གདོད་ནས་གྲུབ་པའི་དཀྱིལ་འཁོར་ཡིན། །འབྲས་བུ་དེ་ཉིད་ཀྱི་རྒྱུ་ལམ་དུ། །གྲོལ་བར་བྱེད་པས་མཐར་ཕྱིན་འགྱུར། །དེས་ན་གོང་མའི་གནད་གསུམ་པོ། །བཞི་པའི་ངོ་བོར་གདོད་ནས་གནས། །རྐྱེན་ལས་སྐྱེས་པའི་བསམ་པ་དེ། །སྐད་ཅིག་གིས་འགག་པར་གྱུར་པས་ན། །སེམས་སྣང་བ་གསུམ་པོ་འོད་གསལ་དུ། །འཇུག་པས་སེམས་བསྐྱེད་གཅིག་པུ་ཡང༌། །འོད་གསལ་ཡིན་ཕྱིར་སློབ་དཔོན་གྱིས། །ས་བརྒྱད་ཐོབ་པར་བཞེད་པ་ཡིན། །སེམས་དང་ལྟ་བའི་རིག་པ་འདི་ཉིད་དེ། །སྤྲོས་པའི་མཐའ་དང་བྲལ་བར་རྟོགས། །ཏིང་འཛིན་མངོན་པར་ཤེས་པ་དང༌། །རྫོགས་སངས་རྒྱ་བ་སེམས་ཉིད་རྟེན། །འཁོར་འདས་ཀུན་གྱི་ས་བོན་ཡིན། །ས་བོན་ཀུན་གཞི་རྣམ་ཤེས་དེ། །རིགས་དང་སྣང་བར་བྱེད་པ་འདི། །ཡུལ་དང་དུས་ཀྱི་བྱེ་བྲག་ཡིན།། །།རྗེ་བཙུན་ལྷ་ལྔ་མས་ཆོས་སྒོ་ཕྱེད་དམ་སྙམ་ན། ཕྱག་མང་པོ་ཡོད་པའི་དགོས་བྱེད་དེ་ཅི་ཡིན། དཀྱིལ་འཁོར་འཁོར་ལོ་མ་གཏོགས་པ། །ལྷ་ཕོ་རེང་མོ་རེང་གང་གིས་ཀྱང༌། །དབང་བསྐུར་ཐོབ་པར་མི་འདོད་ཞེས། །སློབ་དཔོན་ཆེན་པོ་ས་སྐྱས་གསུང༌། །འོན་ཀྱང་སངས་རྒྱས་བཅོམ་ལྡན་འདས་ཀྱིས། །སྐུ་གསུང་ཐུགས་དང་ཡོན་ཏན་དང༌། །ཕུང་པོ་ཁམས་དང་སྐྱེ་མཆེད་ཀུན། །དཀྱིལ་འཁོར་འཁོར་ལོ་རྒྱ་ཆེན་གསུངས། །མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔར་ནི་རྣམ་པར་གྲགས། །རྡོ་རྗེ་སྐྱེ་མཆེད་ཐམས་ཅད་ནི། །བྱང་ཆུབ་སེམས་ཀྱི་དཀྱིལ་འཁོར་ཉིད། །དཔུང་པ་གཡས་པ་གཤིན་རྗེ་གཤེད། །མཐའ་ཡས་བསམ་གྱིས་མི་ཁྱབ་པ། །རང་ཉིད་གཅིག་པུར་གསུངས་པ་ཡིན། །བུམ་པའི་དབང་གི་གོ་བ་དེ། །རང་ཉིད་གདོད་ནས་བྱང་ཆུབ་ཏུ། །རྫོགས་སངས་རྒྱས་པར་ཤེས་ཤིང་རྟོགས། །འདི་བླ་མའི་དྲིན་གྱིས་ཐོབ་པ་ཡིན། །རྡུལ་ཚོན་རས་བྲིས་ཚོམ་བུ་དང༌། །རྗེ་བཙུན་སྐུ་ཡི་དཀྱིལ་འཁོར་ལ། །མོས་གུས་བྱས་པས་ཐོབ་པ་འདི། །དབང་པོ་ཡང་རབ་ཀྱི་སྤྱོད་ཡུལ་ཡིན། །དབང་གསུམ་པོ་དེ་ཡི་ཁྱད་པར་ཆོས། །ངག་དང་ཡིད་དང་རང་བཞིན་གསུམ། །དབྱེར་མེད་པ་ཡི་ངོ་བོར་གསུངས།།

།།གསང་སྔགས་སུ་འབྱུང་བ་རིམ་རྩེགས་བསྒོམ་པའི་དགོས་པ་ཅི་ཡིན་སྙམ་ན། ལར་གྱི་རྒྱུད་སྡེ་བཞི་པོ་འདི། །སྤྱི་བབས་དང་མཐུན་པའི་ཆོས་ཡིན་པས། །རྣལ་འབྱོར་རྒྱུད་ཀྱི་བརྗོད་བྱའི་དོན། །རྟེན་དང་བརྟེན་པའི་རིམ་པ་འདི། །གཙོ་བོར་གསུངས་པས་གཞལ་ཡས་ཁང༌། །འབྱུང་བ་རིམ་རྩེགས་ཀྱི་རྗེས་སུ་འབྲང༌། །འདི་བླ་མ་དམ་པའི་ཞལ་སྔ་ནས། །རྣལ་འབྱོར་བླ་མེད་དགོངས་པའི་དོན། །ལྷན་ཅིག་སྐྱེས་པའི་ཡེ་ཤེས་དེ། །ཉམས་ལེན་མཐིལ་དུ་བསྒོམ་པ་ལ། །བློ་དམན་སྤྲོས་ལ་དགའ་བ་ཡི། །བློ་རིམ་གྱིས་ཁྲིད་པའི་ཐབས་སུ་གསུངས།། །།ལྷ་ཞལ་ཕྱག་མང་པོ་ཡོད་པའི་དགོས་པ་ཅི་ཡིན་སྙམ་ན། ཧེ་རུ་ཀ་དཔལ་ཞལ་བཞིའམ། །བཅུ་གཉིས་ཕྱག་དང་ལྡན་པའམ། །ཡང་ན་སུམ་ཅུ་སོ་གཉིས་པ། །བསྒོམ་པའི་རྟེན་གྱི་གང་ཟག་གིས། །ལོངས་སྤྱོད་ཕུན་སུམ་ཚོགས་འདོད་ན། །གསང་བའི་གནས་ནས་སྤྱི་བོའི་བར། །ཤིན་ཏུ་གསལ་ཞིང་བརྟན་པར་བསྒོམ། །མཛེས་དང་འཇིགས་སུ་རུང་བ་ཡིས། །ཞལ་དང་ཕྱག་དང་རིན་ཆེན་གྱི། །རྒྱན་གྱི་རྣམ་པ་གསེར་ལ་སོགས། །ཡོན་ཏན་སྣ་ཚོགས་འབྱུང་བའི་གཞི། །ཐལ་ཆེན་ཞག་དང་ཚོམ་བུ་ཡི། །གཅེར་བུར་གྱུར་པ་དེ་བཞིན་དུ། །དབང་ཕྱུག་ཆེན་པོའི་གཟུགས་སུ་བསྟན། །དེ་ལ་དཔལ་ལྡན་ནཱ་རོ་པའི། །ཕྱག་རྒྱ་ཆེན་པོ་ཐུགས་ཉིད་ཀྱིས། །ཡི་གེ་བཞི་པ་ཅེས་བྱ་བ། །སྲོག་ཐིག་ལེར་གཞུག་པའི་མན་ངག་བྱ། །དམུ་ཆུ་འཁྲུལ་འཁོར་དེ་ཉིད་ཀྱི། །དབྱེ་བ་མེད་པར་ཆུད་པར་འགྱུར།། །།ངེས་པར་འཆི་བའི་ལྟས་གང་ཡིན་ཇི་ལྟར་བཟློག་སྙམ་ན། བླ་མེད་གསང་སྔགས་རྒྱུད་རྣམས་སུ། །ལེགས་པར་གསུངས་པའི་དོན་གྱི་གནད། །གདམས་པའི་མཆོག་གྱུར་རྩ་དང་རླུང༌། །བྱང་ཆུབ་སེམས་ལས་མེད་པར་གོ། །ཕུང་པོ་རྒྱུ་རྐྱེན་ལས་བསྐྱེད་པ། །སྐྱེད་བྱེད་རྒྱུ་གཉིས་ཨ་དང་ཧཾ། །ཇི་སྲིད་གནས་ཚེ་མི་འཕོ་ཞིང༌། །གལ་ཏེ་འཕོ་བར་གྱུར་པ་ན། །སྤྲེའུ་དཀར་སྣ་དམར་བཞོན་བྱས་ནས། །ཤར་གྱི་ཕྱོགས་སུ་འགྲོ་བ་འབྱུང༌། །འདི་ནི་བཟློག་པར་མི་ནུས་ཏེ། །བྱང་སེམས་སྤྲིན་གསེབ་སྦ་བས་བསྲིང༌། །ཐ་མར་བུག་པ་གཉིས་ནས་འབྱུང༌། །ཨ་ཧཾ་གཉིས་ཀྱི་མཐུ་སྟོབས་ཀྱིས། །ལུས་གནས་ཕྱིར་ན་མཐུན་པའི་རྐྱེན། །མེ་དང་ཆུ་ཡི་ཁམས་བརྟེན་པས། །འཕེལ་བས་ཡོན་ཏན་དུ་མ་འབྱུང༌། །དེ་ཡི་རིགས་མཐུན་རྫས་རྣམས་ཀུན། །བཅུད་ཀྱིས་ལེན་ཞེས་ཡོངས་སུ་གྲགས། །བཅུད་ལེན་རྫས་རྣམས་འབྱུང་བ་ཡི། །གནད་ཀྱི་ངེས་པ་དཔག་མེད་པ། །རྡོ་རྗེ་མཁའ་འགྲོའི་རྒྱུད་དུ་གསུངས། །རྩ་གསུམ་ཆགས་དང་སྡང་བ་དང༌། །དབུ་མ་མི་རྟོག་ཏིང་འཛིན་ཡིན། །གཡས་གཡོན་གཉིས་ནས་རྟག་རྒྱུ་ན། །ཆགས་དང་སྡང་བའི་སྟོབས་འཕེལ་ནས། །མྱུར་དུ་འཆི་བར་འགྱུར་བའི་ཕྱིར། །རླུང་དབུ་མར་ཚུད་པའི་གདམས་ངག་བྱ། །ནང་གི་ཏིང་འཛིན་སྐྱོན་མེད་གསུམ། །ཕྱི་ནི་བདུད་རྩི་བཅུད་ཀྱི་ལེན། །གནས་ནི་གསལ་བ་ཞེས་བྱ་གྲགས། །དེ་ཕྱིར་ཐུབ་པ་ཆེན་པོའི་ཆོས། །གཅིག་ཤེས་ཀུན་ལ་མཁས་པ་དེ། །སྤང་བྱ་གཉེན་པོར་འགྱུར་བའི་ཕྱིར། །མཐའ་མེད་བསམ་གྱིས་མི་ཁྱབ་པས། །རྟེན་འབྲེལ་མཐའ་དག་གོ་བར་བྱ། །ཡང་ཐེག་ཆེན་གསང་སྔགས་མ་ལུས་པར། །མི་བཟད་འཇིགས་པའི་སྐུ་འབྱུང་བ། །གདུལ་བྱ་ཉོན་མོངས་ཅན་རྣམས་ལ། །ཕྲིན་ལས་དུས་གསུམ་འདྲེས་པའི་སྐུ། །རང་འོད་ཀྱི་རིག་མ་པད་གདན་དང༌། །བྱང་ཆུབ་སེམས་གཉིས་ཀྱི་ཁྱད་པར་ལ། །རང་ཉིད་ཅི་འདྲ་དེ་འདྲ་དང༌། །རང་བཞིན་གནས་དང་རྐྱེན་སད་པས། །རང་ཉིད་དེ་དང་འདྲ་བར་འགྱུར། །གསད་པ་རིགས་སྔགས་ཕྱག་རྒྱ་ཆེ། །སྒྱུ་མའི་རྟོག་པ་ཟོས་པ་ལ། །སྐྱེ་དང་འབྱིན་པ་ཁོ་ན་ཉིད། །དེ་ལ་སྡིག་ཏུ་མི་འགྱུར་ཏེ། །གསོལ་བ་ལན་གསུམ་གདབ་པའི་ཆོས།།

།།གཏུམ་མོའི་གནད་ཀྱིས་ཡོན་ཏན་བསྐྱེད་པ་དེ་གང་གིས་བསྐྱེད་སྙམ་ན། དཔལ་ལྡན་ནཱ་རོ་པཎ་ཆེན་གྱིས། །གདམས་པ་ཐུན་མོང་མ་ཡིན་པ། །གཏུམ་མོ་བླ་མེད་དགོངས་པའམ། །མི་ལ་ཆེན་པོས་ཉམས་སུ་མྱོང༌། །ཕྱི་དང་ནང་དང་གསང་བ་དང༌། །དེ་བཞིན་ཉིད་དང་རྩ་དང་རླུང༌། །བདེ་ཆེན་གཏུམ་མོ་གང་ཡིན་པ། །གནད་ཀྱི་མན་ངག་རྩ་བ་ཡིན། །སྤྱིར་གཤིས་སམ་བབས་ཀྱིས་སེམས་ཅན་ལ། །རང་བྱུང་ཡེ་ཤེས་མེ་ཆེན་ཡོད། །ཚེས་གཅིག་ནས་བརྩམས་ཉ་ཡི་བར། །འབར་བའི་མེ་ལྕེ་གྱེན་དུ་སྤྱོད། །དེ་བཞིན་གཤེགས་དང་རིགས་ཀྱི་ཡུམ། །བསྲེགས་ནས་བདེ་ཆེན་གནས་མཆོག་ནས། །དགའ་བ་རྣམ་པ་བཅུ་དྲུག་འབབ། །མགྲིན་པ་ལོངས་སྤྱོད་འཁོར་ལོ་དང༌། །སྙིང་ག་ཆོས་ཀྱི་འཁོར་ལོ་དང༌། །ལྟེ་བ་སྤྲུལ་པའི་འཁོར་ལོ་རུ། །དྭངས་དང་སྙིགས་མའི་རིམ་པ་ཡིས། །ཕྱེད་ཕྱེད་མདངས་དང་བཀྲག་སྟོབས་འཕེལ། །ཐུར་དུ་སྙིགས་མ་གཉིས་བྱུང་བ། །འཁོར་བའི་བབས་སམ་འདུག་ལུགས་ཡིན། །འདི་གཏན་དུ་ཁེགས་ནས་ཆིངས་གྱུར་པ། །དཔལ་ལྡན་རྡོ་རྗེ་འཆང་ཆེན་དེ། །ཡབ་དང་ཡུམ་ལས་བྱུང་བ་གཉིས། །བརྟན་པའི་རྟགས་སུ་ཉི་མ་དང༌། །ཟླ་བ་ནོར་བུས་བརྒྱན་པ་བྱུང༌། །ཉིན་མོ་རྩ་བའི་གནད་ཁེགས་པ། །མཚན་མོ་འགྱུར་བྱེད་འཆིང་བར་འགྱུར། །ཐ་མལ་རྣམས་ཀྱིས་མི་ཚོར་ཏེ། །མཚན་དུ་ལྷུང་བར་འགྱུར་བ་ཡིན། །དེ་ལྟའི་དུས་སུ་དྲོད་ཆེ་བས། །ཟས་ཀྱི་དངོས་པོ་འཇུ་བར་བྱེད། །ཁམས་ལ་ཕན་དང་སྟོབས་འཕེལ་ཕྱིར། །ཐུབ་པས་ཟས་ཚོད་རིག་བྱ་སྟེ། །བཀའ་སྩལ་ནན་ཏན་ཆེན་པོར་གསུངས། །སློབ་དཔོན་འཕགས་པས་ཉེས་པ་རྣམས། །མ་ཞུ་བ་ཡི་བསྐྱེད་བྱེད་ཞེས། །གསུངས་པ་དེ་དག་ཐམས་ཅད་ཀུན། །རྩ་བའི་གནད་འདིས་བསྐྱེད་པ་ཡིན། །ཐོག་མ་བར་དང་མཐར་དགེ་བས། །ཡོན་ཏན་ཀུན་གྱི་གཞིར་གྱུར་པས། །ཡེ་ཤེས་མེ་དཔུང་ཆེན་པོ་ཡིན།། །།རྒྱུད་རྣམས་སུ་རྩིས་ཀྱི་རྣམ་པ་དཔག་ཏུ་མེད་པ་གསུངས་པ་དེའི་གནད་གང་ཡིན་སྙམ་ན།

ཐེག་པ་ཆེན་པོ་གསང་སྔགས་སུ། །གཟའ་དང་རྒྱུ་སྐར་ཚེས་གྲངས་དང༌། །ཁམས་དང་དུས་ཀྱི་གནད་རྣམས་གསུངས། །འདི་ཕྱི་ནང་གསང་གསུམ་གྱི་རྟེན་འབྲེལ་ཡིན། །ཕྱི་འབྱུང་བ་བཞི་ཡི་འདུ་འཕྲོད་ཀྱིས། །ཕན་དང་གནོད་པ་འབྱུང་བ་ཡི། །རིག་བྱེད་གཙུག་ལག་ཐམས་ཅད་ཀུན། །ཤེས་པ་མུ་སྟེགས་བྱེད་དང་མཚུངས། །དེ་དག་ནང་གི་བསམ་པའི་གནད། །འབྲེལ་པ་གཅིག་ཏུ་གྱུར་པ་འདི། །ཐུབ་པ་ཆེན་པོའི་བཀའ་ཡིན་པས། །སངས་རྒྱས་བྱོན་པའི་ཁྱད་པར་ཆོས། །མེད་ན་མི་འབྱུང་གི་འབྲས་བུ་ཡིན། །དེ་ཇི་བཞིན་རྡོ་རྗེའི་ལུས་ཀྱི་གནད། །ཕྱི་རོལ་དེ་བཞིན་གནས་པ་དེ། །བླ་མེད་གསང་སྔགས་ཀྱི་ཉིང་ཁུ་ཡིན། །ཕན་དང་གནོད་པར་བྱེད་པ་ནི། །སྤྱི་བོའི་གཙུག་ནས་རྐང་མཐིལ་བར། །ཐིག་ལེ་རྣམ་གསུམ་གྱི་འཕེལ་འགྲིབ་ཀྱིས། །རྣམ་པར་གྱུར་པ་གཅིག་པུར་ངེས། །དེ་ཕྱིར་སྐར་མ་མི་བོའི་སྲོག །འདི་ལ་བརྟེན་ནས་མཐུ་བསྒྲུབ་པའི། །མན་ངག་ཡོད་དེ་ཁར་མི་ཐོན། །གཅིག་པུར་བསྒྲུབ་པ་བྱས་པ་ཡིས། །དཔལ་དུས་ཀྱི་འཁོར་ལོའི་གནད་རྣམས་གོ། །རང་མིན་པ་གཞན་མེད་ཀྱི་བསམ་པ་སྐྱེ། །དཔལ་སྟག་ལུང་ཐང་པ་ལ་དྲི་བ་དྲིས། །ཁོང་བཤད་དམ་གསུངས་པ་མི་བཤད་པར། །ཞུ་བ་ཕུལ་བའི་བཀའ་སྩལ་གསུང༌། །འདི་ལ་འབྱུང་བ་བཞི་པོ་ཡི། །གནད་འདི་མིན་པ་མེད་པ་ཡིན། །ལུས་ཕུང་པོ་ལྔ་པོ་འབྱུང་བས་བསྐྱེད། །དེ་བཞི་པོ་འགྱུར་བས་ཉེས་པ་བསྐྱེད། །འདི་སེམས་ཅན་དུས་དང་ལམ་གྱི་དུས། །འབྲས་བུ་རྫོགས་སངས་རྒྱས་པའི་ཚེ། །རིགས་ལྔ་ཡུམ་གྱི་བྱེད་པ་ཡིན། །བྱང་ཕྱོགས་ས་ཡི་དཀྱིལ་འཁོར་ལ། །གྲུབ་པ་རླུང་གི་བདག་ཉིད་བཞུགས། །ལྷོ་ཕྱོགས་རླུང་གི་དཀྱིལ་འཁོར་ལ། །རིན་ཆེན་འབྱུང་ལྡན་ས་ཡི་ཁམས། །ཆུ་ནི་མེ་ཡི་གཉེན་པོ་སྟེ། །སོ་སོར་སྐྱོན་དུ་འགྱུར་བའི་ཕྱིར། །དེ་ཡི་གཉེན་པོར་བཞུགས་པ་ཡིན། །བུ་རྟེན་འབྲེལ་མ་ལུས་འདི་གོ་མཛོད།། །།བསྒྲུབ་པ་བྱས་པས་དངོས་གྲུབ་འབྱུང་བའི་ཚུལ་ཇི་ལྟ་བུ་སྙམ་ན།

རང་ཉིད་ཡི་དམ་ལྷ་བསྒོམ་ཞིང༌། །བཟའ་བཏུང་བདུད་རྩིར་བྱིན་རླབས་ལ། །ཚོགས་ཀྱི་འཁོར་ལོ་གསོལ་བར་ཞུ། །དམ་པའི་ཆོས་འདི་ཤིན་ཏུ་གཉན། །གསང་སྔགས་བླ་མེད་བསྒྲུབ་པ་ལ། །དངོས་གྲུབ་མི་མཐུན་ཕྱོགས་ཀུན་དང༌། །བར་དུ་གཅོད་པ་སྣ་ཚོགས་འབྱུང༌། །རྒྱ་མཚོའི་འགྲམ་དུ་ཀླུ་གྲུབ་སྟེ། །ནམ་མཁའ་ལྟ་བུའི་རྦ་རླབས་ཀྱིས། །མི་གཡོ་ཅི་འདོད་དམ་པ་སྦྱིན། །རོ་ལངས་བསྒྲུབས་པས་ཧ་ཧེ་ཞེས། །སྒྲོག་ཅིང་ལངས་པར་གྱུར་པའི་ཚེ། །དམ་རྫས་སྦྱིན་ཅིང་ཅི་འདོད་བསླངས། །གནོད་སྦྱིན་སྦྱོར་བ་སྣ་ཚོགས་ཀྱི། །མི་མཐུན་ཕྱོགས་རྣམས་བསྒྲུབ་པ་ལ། །གླང་ཆེན་རབ་བརྟན་རྣལ་འབྱོར་པས། །ཟླ་དྲུག་གོམས་པའི་རྣལ་འབྱོར་པས། །དཔོན་གཡོག་རིམ་པར་ཞབས་ཏོག་བྱེད། །གཡོག་ནི་ཡིད་འོང་ལྷ་ཡི་བུ། །དཔོན་ནི་ཁྲོ་གཏུམ་རྔམ་པའི་ཞལ། །ས་བདག་རྡོ་རྗེ་འཛིན་པའམ། །ཁྲོ་མཆོག་ཡ་མན་ཏ་ཀ་སོགས། །གཉེན་པོར་གྱུར་པ་བསྒོམས་གྱུར་ན། །མ་དང་བྲན་མོ་འགྲུབ་པར་སླ། །ཆུང་མ་མི་ཟད་ཆོ་འཕྲུལ་སྟོན། །ལྕང་ལོ་ཅན་ནམ་སུམ་ཅུའི་གནས། །བདེ་སྐྱིད་འབྱུང་བའི་གནས་སུ་འདྲེན། །འདིར་ཡང་རྩ་བའི་མན་ངག་ལས། །ཅུང་ཟད་ཙམ་ཡང་འདར་མི་རུང༌། །འདི་གསང་སྔགས་གཅིག་པུ་མ་ཡིན་ཏེ། །རང་ཉིད་གསོད་པའི་གཤེད་མ་ལ། །བྱམས་དང་བཟོད་ཐོབ་ཆེན་པོ་ཡིས། །ཕྱིར་མི་ལྡོག་པའི་ས་ལ་གནས། །ཁྲོ་ལ་ལན་དུ་སླར་མི་ཁྲོ། །བརྡེགས་པ་ལ་ཡང་སླར་མི་བརྡེག །འཇིག་རྟེན་མི་ཆོས་འདུན་མ་ཡང༌། །རྒད་པོས་མི་ཤ་མ་བླང་ཞིང༌། །ཤ་ཚོད་ཀྱི་བྱ་དགའ་སྦྱིན་དང་འདྲ། །འདི་ཡང་ཟབ་པའི་མན་ངག་གོ། །།སྤྱིར་མོས་གུས་ཆེ་ན་གནས་སྐབས་ཀྱི་ཏུང་ཏུང་མེད་ཀྱང་ཆོག་གམ་སྙམ་ན། ཚད་ལྡན་བླ་མ་དམ་པ་ལ། །སངས་རྒྱས་འདུ་སྐྱེས་པ་ཡིས། །དེ་ཡི་ཡོན་ཏན་མངོན་རྟོགས་འབྱུང༌། །འདུ་ཤེས་ཏུང་ཏུང་མེད་གྱུར་ན། །གོང་ནས་གོང་དུ་འཕེལ་བ་དང༌། །བྱིན་རླབས་འཇུག་པ་མི་ནུས་ལ། །བསྒོམ་བྱ་སྒོམ་དུ་རྟོགས་པ་དེས། །གཞན་དོན་ཁྱད་དུ་བསྒྲུབ་དགོས་ཏེ། །བྱམས་དང་སྙིང་རྗེ་བྱང་སེམས་ཀྱིས། །འགྲོ་བའི་དོན་རྣམས་བསྒྲུབ་པ་དེ། །ས་བཅུའི་བྱང་ཆུབ་སེམས་དཔའ་ཡིན།།

།།རོ་གཅིག་རྟོགས་པའི་རྣལ་འབྱོར་ལ་རྟོགས་པ་སྐྱེ་བ་དང་སྐྱེ་བ་མེད་པ་གཉིས་སུ་གསུངས་པའི་དོན་ཅི་ཡིན་སྙམ་ན། གཉིས་མེད་རོ་གཅིག་རྟོགས་པ་ཡི། །ཉོན་མོངས་རྣམ་རྟོག་མེད་པ་དེ། །གོ་བ་འཛིན་པ་མེད་པ་ཡིན། །ཀ་བ་མཐོང་དང་མི་འཛིན་པས། །དེ་མེད་དེ་ཡི་སྣང་བ་མེད། །དེས་ནི་ཐེག་པ་ཆེན་པོ་མཐོང༌། །ཀ་བར་འཛིན་པས་དྲང་ཞེས་དང༌། །ཡོ་ཞེས་རྟོག་པ་མ་རིག་པ།། །།རོ་གཅིག་རྟོགས་པ་ལ་ཡོན་ཏན་ཅི་ཡང་མེད་པར་གསལ་བ་སྣང་ན་དེའི་ཡོན་ཏན་གང་ཡིན་སྙམ་ན། རོ་གཅིག་རྟོགས་པར་གྱུར་པ་ལ། །དེ་ཡི་ཡོན་ཏན་གང་ཞིག་ཡིན། །རོ་གཅིག་དེ་ལ་ཐ་མལ་ཉམས། །རྩེ་གཅིག་སྤྲོས་བྲལ་མི་སྣང་བས། །ཕྲག་དོག་སྐྱེས་དང་གཞན་གྱི་འཁོར། །གང་ཡིན་དེ་ལ་བསལ་བཞག་མེད། །ལས་དང་ཉོན་མོངས་དེ་བཞིན་ཏེ། །དེ་ལས་གཞན་པའི་ཡོན་ཏན་མེད། །སེམས་ཉིད་འོད་གསལ་རྟོགས་པ་དེ། །བདུད་རྩི་རྙེད་པ་ལྟ་བུ་ཡིན། །བདུད་རྩི་ཐུ་བ་ལྟ་བུ་དེ། །རྒྱུན་ཆད་མེད་པར་བསྒོམ་པ་ཡིན། །དེ་རྒྱུན་བསྲིངས་ནས་མ་བསྒོམ་ན། །ཡོན་ཏན་འབྱུང་བ་ག་ལ་སྲིད། །ཆོས་རྗེས་བདག་ལ་གདམས་པ་ཡིན།། །།གྲིབ་ཚན་ཆེན་པོས་གནོད་པ་མི་འབྱུང་བར་ཏིང་ངེ་འཛིན་གསལ་དུ་འགྲོ་བ་སྲིད་སྙམ་ན། སྤྱིར་ཉམས་སུ་འགྱུར་བ་མི་རྟག་སྟེ། །རྟག་ཅིང་བརྟན་པ་ཕྱག་རྒྱ་ཆེ། །ལྷན་སྐྱེས་ཀྱི་ངང་ཏུ་གནས་པ་ལ། །ཕྱི་རོལ་དུ་དུག་གསུམ་གྱི་གྲིབ་བྱུང་ཡང༌། །ཚུལ་ཁྲིམས་བྱང་ཆུབ་སེམས་གཉིས་ཀྱིས། །སྐྱོན་མེད་ཏིང་ངེ་འཛིན་དུ་འཆར། །དེ་ཚེ་གྲགས་པའི་དམ་ཆོས་ཀྱིས། །འཁོར་འདས་དབང་སྡུད་བདེ་བ་ཆེ། །བྱང་ཆུབ་ཤིང་དྲུང་བདུད་ཀྱི་སྡེ། །བཅོམ་པ་ཏིང་འཛིན་གསུམ་ལགས་པས། །ཚངས་པ་དབང་ཕྱུག་ཁྱབ་འཇུག་དང༌། །རང་བྱུང་ལྷན་ཅིག་སྐྱེས་པ་ཉིད། །མཐར་ཐུག་ཏིང་འཛིན་ལ་གནས་པས། །འཇིག་རྟེན་ཀུན་གྱི་སྐྱབས་ཀྱི་གནས། །བྷ་ག་ལིང་གའི་མཆོད་པ་ཡིས། །བུ་མང་ནོར་ལྡན་དངོས་གྲུབ་ཐོབ།། །།ཡོན་བདག་མོ་གཉིས་ཀྱིས་ཁབ་སྐུད་བསྐུར་བ་ལ་མཉེས་པས་ཁྱེད་ལ་ཡང་དེ་འདྲ་བ་འབྱུང་བར་འདོད་ན།

རང་གིས་ཇི་ལྟར་བྱས་པ་ཡི། །འབྲས་བུ་མ་གཏོགས་གཞན་ན་མེད། །སྔོན་འཇིག་རྟེན་མགོན་པོ་བླ་མ་ལ། །སངས་རྒྱས་དངོས་ཀྱི་འདུ་ཤེས་སྐྱེས། །འགྲོ་བ་ཀུན་ལ་ཕན་བདེ་ཡི། །བསམ་པ་དྲག་པོའི་བསྐུལ་མས་བསྐུལ། །མང་ཤོས་ཟི་བོལ་སྲང་བཅུ་བཞི། །སྲང་བདུན་བདག་གིས་ཕུལ་བ་ལ། །དངོས་གྲུབ་ལེན་ཅེས་བཀའ་གསལ་གསུང༌། །བུ་ཁྱོད་ཀྱིས་ང་ལ་ཅི་བྱས་པའི། །འབྲས་བུ་འབྱུང་བར་འགྱུར་བ་ལ། །བསྒྲུབ་པའི་བྱེད་པོ་གཞན་ན་མེད།། །།བླ་མ་རྣམས་ཀྱིས་སློབ་མ་སྐྱོང་བའི་ཚུལ་ལུགས་གང་ཡིན་སྙམ་ན། ལུས་ངག་ཡིད་གསུམ་གྱི་བྱ་བ་དང༌། །གཉིས་སུ་མེད་པར་འདྲེས་པ་ཡིས། །དགེ་སྦྱོར་སྐྱོང་བར་ཤེས་པ་རྣམས། །བླ་མས་བསྒོམ་ལ་མི་བསྐུལ་ཏེ། །དབེན་པར་གཉིད་པས་གདོང་པ་སྐྲངས། །མཛེ་པོར་གྱུར་པ་དགོས་པ་མེད། །ཁ་ཆེ་དགོན་པས་ཟངས་དཀར་ལ། །གཙུག་ལག་ཁང་རྣམས་གསོས་ཤིག་དང༌། །བར་དོར་ཕྱག་རྒྱ་ཆེན་པོ་ཡི། །དངོས་གྲུབ་ཏུ་བྱིན་གྱིས་བརླབ་བོ་ཞེས། །གནང་བ་མེད་དང་རི་ཁྲོད་པས། །མཻ་ཏྲི་ཆེན་པོས་བཤད་པ་ལ། །བསྐུལ་བར་གྱུར་པ་ཇི་བཞིན་དུ། །འདིར་ཡང་བྱ་བྱེད་ཐམས་ཅད་ལ། །མཁས་པས་བྱ་བ་བསྒྲུབ་པར་བྱ། །རྫས་དང་ཡོ་བྱད་མཐུན་པའི་རྐྱེན། །ས་ཕྱོགས་གང་དུ་ཡང་མེད་མི་སྲིད། །རང་བསྒྲུབ་བྱའི་ཞེ་འདོད་དམིགས་བྱས་ལ། །ལན་གསུམ་གྱི་བར་དུ་ཚོད་ཤེས་ན། །དྲོད་རྟགས་མཁས་པ་ཆེན་པོར་འགྱུར། །བློན་པོ་རིག་པར་ལྡན་པ་རྣམས། །རིག་བྱེད་དཔག་ཏུ་ཚད་གྱུར་ཏེ། །ཉམས་འོག་ཚུད་ནས་རྒྱལ་པོ་ཡི། །སྤྱན་སྔར་བྲིམས་པས་བྱ་དགའ་ཐོབ། །དེ་ཕྱིར་རྫས་ཀྱི་དངོས་པོ་ཀུན། །སོ་སོར་བྱེད་པའི་ལས་རེ་རེ། །རོ་དྲུག་མངར་བས་བསྡུས་པ་དང༌། །སྐུར་བས་འཇིགས་པར་བྱེད་པ་འདི། །ཕྱི་ནང་གཉིས་ལ་ཁྱད་པར་མེད། །རིགས་གང་བྱེད་དེ་ཡི་གཉེན་པོ་གཅིག །བསྟེན་པས་སྙམ་ནས་ཡོན་ཏན་བསྐྱེད། །འདི་ཁ་ཡོ་སྣམ་བུ་སྲོང་བ་ཡིན།། །།གེགས་འབྱུང་བའི་རྒྱུ་དང་སེལ་བའི་ཐབས་གང་ཡིན་སྙམ་ན།

སྒྲུབ་པ་རྩེ་གཅིག་ཏུ་བྱེད་པ་ལ། །བར་ཆད་བདུད་དང་ཉེ་བའི་ཚོགས། །བླ་མ་ལ་ཇི་ལྟར་བལྟས་པ་བཞིན། །དེ་ཡི་དངོས་གྲུབ་འབྱུང་བར་འགྱུར། །ཉེས་སྐྱོན་བཟློག་པར་བྱེད་པའི་ཐབས། །རྒྱུ་གང་ལས་སྐྱེས་པའི་འབྲས་བུ་དེ། །སངས་རྒྱས་མཐུས་ཀྱང་མི་བཟློག་པས། །སྐྱོན་དང་པོ་དེ་དག་སྤངས་པ་ཡི། །བླ་མ་སངས་རྒྱས་སུ་བསྒོམས་བྱས་ནས། །དེ་ངེས་ཤེས་སྐྱེས་པའི་དུས་སུ་བཟློག །དེ་གེགས་སེལ་མཐར་ཐུག་གི་མན་ངག་ཡིན།། །།མྱོང་བ་སྐྱེས་པའི་བོགས་འདོན་པའི་མན་ངག་གང་ཡིན་སྙམ་ན། གཅིག་པུར་རི་ཁྲོད་དགོན་པ་རུ། །འཇིག་རྟེན་བསམ་པ་བཏང་ནས་ཀྱང༌། །བསྒྲུབ་པ་ནན་ཏན་བྱས་གྱུར་ན། །རླུང་སེམས་དབུ་མར་ཚུད་པ་འབྱུང༌། །དེ་ཡི་ཡོན་ཏན་མངོན་ཤེས་དང༌། །རྟགས་དང་མཚན་མའི་བྱེ་བྲག་རྣམས། །མཚན་མ་ཅུང་ཟད་འབྱུང་བ་ཡང༌། །བརྟན་པའི་བོགས་འདོན་འདི་ལྟར་བྱ། །སྤྱིར་སྐྱོན་དག་ཡོན་ཏན་ཀུན་རྫོགས་པ། །ཕུན་ཚོགས་ལྔ་ཡི་རྟེན་འབྲེལ་ཡིན། །དུས་དེར་མིག་གིས་ཕྱེ་བཙུམ་དང༌། །ཁ་ཟས་བརྩོན་འགྲུས་འབད་བརྩོལ་དང༌། །བསྒོམ་དང་གནས་ཀྱི་རིམ་པ་ཀུན། །ངེས་པར་བཟུང་ཞིང་ལེགས་པར་བསྒྲུབ། །མཐུན་པའི་རྐྱེན་རྣམས་ཐམས་ཅད་ཀྱིས། །ཡོན་ཏན་མུ་མཐའ་མེད་པར་ངེས།། །།བསྒོམ་པའི་གནས་ལ་ཁྱད་ཡོད་དམ་སྙམ་ན། རི་ཁྲོད་དབེན་པའི་དགོས་པ་དང༌། །བླ་མ་དམ་པའི་ཞབས་དྲུང་གཉིས། །བསྒྲུབ་པ་བྱེད་པར་གྱུར་པ་ན། །གཉན་དང་མི་གཉན་ཁྱད་པར་མེད། །འཇིགས་སུ་རུང་བའི་གནས་རྣམས་སུ། །རྩོལ་བ་བརྩོན་འགྲུས་ཆེ་ན་ཡང༌། །བླ་མའི་ཞབས་དྲུང་བྱིན་རླབས་ཆེ། །རྩོལ་བ་དེ་ཉིད་ཞི་བ་ཡི། །བྱིན་རླབས་ཆེན་པོ་འབྱུང་བ་ཡིན།། །།འཁོར་བ་ལ་མཐའ་ཡོད་མེད་དང་སེམས་ཅན་ལ་ཟད་པ་ཡོད་མེད་ཀྱི་དོན་ཇི་ལྟ་བུ་ཡིན་སྙམ་ན། ལར་སེམས་ཅན་ཞེས་བྱ་རྣམ་རྟོག་སྟེ། །རང་བཞིན་གདོད་ནས་རྣམ་པར་དག །ཐོག་མ་མེད་ཅིང་ཐ་མ་མེད། །དེ་ཉིད་རྟོགས་པར་མ་གྱུར་པས། །ཁམས་གསུམ་འཁོར་བར་འཁོར་གྱུར་ཏེ། །གཏི་མུག་བདག་དང་བདག་གིར་འཛིན། །ཁྱད་པར་ཆོས་ལ་ཟད་པ་མེད། །འདི་ཡོད་དང་མེད་པ་མ་ཡིན་ཏེ། །གདོད་ནས་གཉིས་སུ་མེད་པར་གནས། །དེ་ཕྱིར་གསར་དང་རྙིང་མ་ཡིན། །སེམས་ཉིད་འོད་གསལ་རྟོགས་པའི་ཚེ། །མ་རིག་སྤྲིན་ཚོགས་རང་སར་དག

།འཁོར་བའི་ཆུ་བོ་སྐེམ་པར་འགྱུར། །དེ་ཕྱིར་རྟོགས་དང་མ་རྟོགས་ལས། །འབྲས་བུ་ཐོབ་དང་བསལ་བཞག་མེད། །རང་སེམས་དྲི་མེད་ཆོས་ཀྱི་སྐུ། །རང་བཞིན་རྣམ་དག་གི་སྙིང་པོ་དེ། །རིག་དང་མ་རིག་གི་ཁྱད་པར་གྱིས། །སངས་རྒྱས་དང་སེམས་ཅན་ཞེས་བྱར་གྲགས། །གཉིས་མེད་རྟོགས་པའི་རྣལ་འབྱོར་ལ། །ཐ་དད་གུས་པ་མེད་པའི་ཕྱིར། །མ་རིག་མེད་ཅིང་ཟད་པ་མེད། །རྣམ་ཤེས་ཉིད་ཀྱང་བྱང་ཆུབ་ལ། །བྱང་ཆུབ་རྣམ་པར་ཤེས་པ་ཉིད། །འཁོར་འདས་ཀྱིས་བསྡུས་པའི་ཆོས་རྣམས་ཀུན། །ངོ་བོ་ཉིད་ཀྱིས་རྣམ་པར་དག །ཐ་དད་བག་ཆགས་ཀྱི་ས་བོན་དེ། །ཐོག་མེད་དུས་ནས་གནས་པ་ཡིན། །རྒྱུ་རྐྱེན་ཚོགས་པས་སད་པ་གང༌། །རྣམ་ཤེས་དེ་ཡི་གཟུགས་སུ་འགྱུར། །ཉོན་མོངས་གསུམ་གྱི་ཁྱད་པར་དང༌། །ཉོན་མོངས་མེད་པས་དབང་བྱས་པས། །སྐྱེ་གནས་སྣ་ཚོགས་སུ་སྐྱེ་བ་འདི། །ཤིན་ཏུ་ཟབ་ཅིང་ཕྲ་བའི་ཆོས། །ཨེ་མ་ངོ་མཚར་རྨད་དུ་བྱུང༌།། །།ཐུབ་པའི་བསྟན་པ་སྙིང་རྗེས་རབ་ཏུ་ཕྱེ་བར་གསུངས་ན། མུ་སྟེགས་བྱེད་ལ་ཡང་སྙིང་རྗེ་ཡོད་པས་ཁྱད་ཅི་ཡིས་འབྱེད་སྙམ་ན། དུས་གསུམ་སངས་རྒྱས་ཀྱི་བསྟན་པ་དེ། །སྙིང་རྗེ་ཆེན་པོ་དངོས་ཡིན་པས། །འདི་དེ་བཞིན་གཤེགས་པའི་སྙིང་པོ་ཡིན། །དེ་བས་མུ་སྟེགས་འཚང་རྒྱར་འགྱུར། །འོན་ཀྱང་སྙིང་རྗེའི་བྱེད་ལས་དང༌། །དེ་ཡི་འབྲས་བུ་གང་ཡིན་ལ། །ཤེས་ཤིང་རྟོགས་པ་མེད་པ་ཡི། །ལམ་ལོག་ལ་ཞུགས་པ་མུ་སྟེགས་པ། །དེ་ཉིད་ཤེས་པ་སངས་རྒྱས་ཡིན། །དེས་ན་བདག་ཏུ་འཛིན་པ་དེ། །རྒྱང་འཕེན་ཡིན་ཞེས་གསུངས་པའི་ཕྱིར། །སྣོད་གཅིག་གི་ནང་དུ་སྨན་དང་དུག །འདྲེས་ནས་བླུག་པ་སྨན་པས་ཕྱེད། །དེ་བཞིན་ཐུབ་པ་ཆེན་པོ་ཡིས། །དགག་དང་བསྒྲུབ་པའི་བཅས་པ་མཛད།། །།ཞིང་གདམ་པ་དང་མི་གདམ་པ་གཉིས་གསུངས་ནས་འདུག་པ་དེའི་དགོངས་པ་གང་ཡིན་སྙམ་ན། ཚད་མེད་རྣམ་པ་བཞི་པོ་འདི། །བྱང་སེམས་མ་སྐྱེས་བསྐྱེད་པའི་རྒྱུ། །སྐྱེས་ནས་བསླབ་པ་ལམ་དུ་བཤད། །མཐར་ཐུག་སངས་རྒྱས་འཕྲིན་ལས་ཡིན། །ཚད་མེད་སྙིང་རྗེ་ཆེན་པོ་ཡིས། །ཡུལ་དམན་པ་གསུམ་པོ་གཅེས་བྱ་ཞེས། །བླ་མ་གོང་མས་གསུང་ན་ཡང༌། །གནོད་པ་བསྐྱལ་བ་གཅེས་གྱུར་ན། །རང་ཉིད་ལ་གནོད་པ་རྒྱུན་མི་འཆད། །དམ་པ་མ་ཡིན་གཅེས་གྱུར་ན། །སངས་རྒྱས་བསྟན་ལ་གནོད་པར་འགྱུར། །སེམས་ཅན་གཅེས་པར་བཟུང་གྱུར་ན། །ཉོན་མོངས་དུག་གསུམ་གྱི་དབང་ཐང་རྒྱས། །བུ་ཐུབ་པས་སྦྱིན་པ་གཏོང་བ་ལ། །དུག་མདའ་རྟོག་པ་ཇི་བཞིན་དུ། །ཞིང་བརྟག་ན་ཕ་རོལ་ཕྱིན་མི་རྫོགས། །དེ་གསུངས་དགོངས་པ་གང་ཡིན་ན། །དམན་པའི་ཞིང་རྣམས་ཐམས་ཅད་ཀུན། །ཆོས་ཀྱི་རྒྱུ་དང་རྐྱེན་གྱུར་པའི། །སྦྱིན་པ་གཏོང་བ་མ་གཏོགས་པ། །མ་བརྟག་དུག་གསུམ་བསྐྱེད་པའི་རྒྱུ། །རྩ་བའི་ལྟུང་བས་ཕོག་གྱུར་པས། །གདུག་ལ་བྱམས་པར་མི་བྱ་ཞིང༌། །དམ་པའི་ཆོས་ལ་བཙུད་པ་དེ། །བསྒྲུབ་བྱ་བྱང་ཆུབ་སེམས་དཔའ་ཡི། །སྤྱོད་པ་ཡིན་པར་ཐུགས་ལ་ཞོག།

།།བསོད་ནམས་ཀྱི་ཚོགས་རྒྱུན་ཆད་མེད་པར་བྱེད་པའི་ཐབས་ཡོད་དམ་སྙམ་ན། བླ་མེད་རྫོགས་པའི་བྱང་ཆུབ་དེ། །ཚོགས་གཉིས་ཆུ་བོའི་རྒྱུན་བཞིན་དུ། །རྒྱུན་ཆད་མེད་པར་བསགས་པས་འགྲུབ། །འདི་ལ་ཞིང་དང་བསམ་པ་དང༌། །དངོས་པོ་རྣམ་པ་གསུམ་ཡིན་ཡང༌། །བསམ་པ་བྱང་ཆུབ་སེམས་ཉིད་ཀྱིས། །དུས་རིང་ཐུང་བྱིན་གྱིས་རླབས་པའི་ཕྱིར། །བྱང་ཆུབ་སེམས་ལ་རྒྱུན་ཆད་མེད། །རྫོགས་པའི་བྱང་ཆུབ་ཏུ་བསྔོ་བ་ཡི། །རྗེས་ཀྱི་མན་ངག་ཟབ་མོ་ཡིས། །བླ་མེད་བྱང་ཆུབ་ཀྱི་རྒྱུར་འགྱུར་ཕྱིར། །རྒྱུན་ཆད་མེད་པ་ཆུ་བོ་བཞིན། །སྦྱོར་བ་འགྲོ་དང་འོང་བ་དང༌། །ཉལ་དང་འདུག་དང་ཉན་པ་དང༌། །སྨྲ་དང་བསྒོམ་པ་ཐམས་ཅད་ཀྱང༌། །བསམ་པ་བཟང་པོའི་ཁྱད་པར་གྱིས། །དམ་ཆོས་ཐོས་པར་མ་གྱུར་ཀྱང༌། །བར་ཆད་བསྲུང་ཕྱིར་སྒོ་བསྲུང་བ། །ཁྲོ་བོ་ཆེན་པོར་བསྒྱུར་བ་ལྟར། །སྦྱོར་བ་རྒྱུན་ཆད་མེད་པར་བསྒྲུབ། །དངོས་པོ་ཕྲ་བ་གཅིག་ཕུལ་ཡང༌། །བྱང་ཆུབ་ཏུ་བསྔོས་པས་འདི་དང་གཞན། །མཐར་ཐུག་སངས་རྒྱས་བསྒྲུབ་པའི་ཕྱིར། །འབྲས་བུ་གསུམ་པོ་དེ་ལ་ཚང༌། །སྐྱེ་བ་ཕྱི་མ་གཅིག་པུར་བསྔོས། །སྐྱེས་ནས་མྱོང་དང་གཞན་ལ་མྱོང༌། །འབྲས་བུ་གཞན་ལ་སྨོན་ལམ་གྱིས། །ཁྱད་པར་གྱིས་འགྲུབ་པར་འགྱུར་བ་ཡིན། །རྟེན་འབྲེལ་གསུམ་པོ་ཚང་བ་ཡིས། །ཡོན་ཏན་ཐམས་ཅད་སྐྱེ་བར་བྱེད།། །།སངས་རྒྱས་ཀྱི་ཞབས་ལ་སེང་ལྡེང་གི་ཚལ་པ་ཟུག་པ་དེ་ལས་ཀྱི་སྒྲིབ་པ་ཡིན་ནམ་སྙམ་ན། ས་བཅུའི་བྱང་ཆུབ་སེམས་དཔའ་དེ། །ལས་དང་ཉོན་མོངས་སྒྲིབ་པ་སྤངས། །ཤེས་བྱའི་སྒྲིབ་པ་ཡོད་གྱུར་པས། །རྒྱུ་དེ་ལ་བརྟེན་པའི་འབྲས་བུ་འབྱུང༌། །དེ་ཉོན་མོངས་རྒྱུ་འབྲས་ཡིན་པར་ངེས། །བྱང་ཆུབ་སེམས་ཀྱི་དབང་བྱས་པས། །འགྲོ་བ་བྱང་ཆུབ་ཐོབ་པའི་ཐབས། །རྫོགས་པའི་སངས་རྒྱས་བསྒྲུབ་བྱ་ཡིན། །དེ་སྤྲོས་བྲལ་གདོད་ནས་དག་པ་ལ། །བྱས་པ་དང་བྱུང་བ་གང་ཡང་མེད། །སེམས་ཀྱང་གདོད་ནས་མེད་གྱུར་ན། །ལས་དང་ཉོན་མོངས་སྨོས་ཅི་དགོས། །དང་པོ་ཁས་ལེན་གསུམ་པོ་ལ། །ཇི་ལྟར་བྱས་ཀྱང་བཏུབ་པ་ཡིན། །དོན་གོ་བ་གསུམ་པོས་གོ་བར་བྱ། །མདོ་གསུམ་གྱི་དགོངས་པ་དུས་འདིར་གོ།

།།བྱང་ཆུབ་སེམས་དཔའ་སྐྱེ་བ་སྣ་ཚོགས་འཛིན་པ་ལ། །སྨོན་ལམ་མ་གཏོགས་པའི་རྒྱུ་དགོས་སམ་སྙམ་ན། དགོས་ཏེ། ཡང་བྱང་ཆུབ་སེམས་དཔའ་བསམ་མི་ཁྱབ། །སྐྱེ་བའི་ས་བོན་ལྷུན་གྱིས་གྲུབ། །བྱང་ཆུབ་སེམས་དང་རྟོགས་པ་དང༌། །བསོད་ནམས་ཚོགས་ཀྱིས་འགྲུབ་འགྱུར་ཀྱང༌། །སྨོན་ལམ་གྱི་མ་ཡིན་ཀླུར་སྐྱེ་བ། །འགྲུབ་བྱེད་རྒྱུ་ཡང་གང་ཡིན་དགོས། །ཀླུ་ཡི་རྒྱལ་པོ་ཨེ་ལའི་འདབ། །རྒྱུ་འབྲས་ལ་རྨོངས་ཤིང་ཞེ་སྡང་བས། །ཤིང་གི་ཡལ་ག་བཅད་པ་ཡིས། །ཀླུ་ཡི་སྐྱེ་གནས་སུ་སྐྱེས་པ་ཡིན།། །།སྐྱེ་བྱེད་ཀྱི་ས་བོན་ཡིག་འབྲུར་གསུངས་པ་དེའི་དོན་གང་ཡིན་སྙམ་ན། སྐྱེས་པའི་ས་བོན་ཡི་གེའི་སྒོ། །དོན་སྟོན་མིག་གིས་གཟུགས་སྟོན་པ། །དེ་རིང་མིན་པ་གསང་བ་ཡིན། །མིག་གིས་ཡི་གེ་ལ་བརྟེན་ནས། །རབ་འབྲིང་ཐ་མ་གསུམ་མཐོང་སྟེ། །ཆགས་དང་སྡང་དང་རྨུག་པ་སྐྱེ། །ཆགས་སྡང་སྐྱེས་པའི་མིག་གི་གཟུགས། །ས་བོན་གང་ཡིན་དབང་བྱས་པས། །དེ་ཡི་མཐུན་རྐྱེན་སྒྲུབ་པ་ཡིན། །ཇི་ལྟར་མེ་ལོང་གཟུགས་བརྙན་བཞིན། །འབྱུང་བར་དཀའ་སླའི་བྱེ་བྲག་གིས། །བག་ཆགས་ས་བོན་གང་ཡིན་པ། །གསོད་པར་བྱེད་པའི་རྐྱེན་རྣམས་ཀུན། །ཚོགས་མ་ཚོགས་གཉིས་ཀྱི་བྱེ་བྲག་གིས། །འབྱུང་དཀའ་སླའི་བྱེ་བྲག་དེ་ཡིན་ཞིང༌། །བྱམས་པ་སྐྱེས་པའི་སྣང་བ་ལ། །ཕ་བསད་པའི་མི་ལ་ཕན་པ་བསྒྲུབ། །ཞེ་སྡང་སྐྱེས་པའི་སྣང་བ་ལ། །སློབ་དཔོན་ཨ་བ་གླང་མགོར་མཐོང༌། །རྟོག་པ་རེ་རེ་སྐྱེས་པ་ལ། །མཐུན་རྐྱེན་ཕུན་སུམ་ཚོགས་པ་ལྔ། །ཤིན་ཏུ་རྒྱས་པའི་བཀའ་གསལ་གསུང༌།། །།དག་པའི་ས་གསུམ་གྱི་མཉམ་རྗེས་ཀྱི་ཁྱད་པར་ཅི་ཡིན་སྙམ་ན། ཡོངས་སུ་དག་པའི་ས་གསུམ་ལ། །ལུས་དང་ངག་དང་ཡིད་གསུམ་པོ། །དོན་ཐམས་ཅད་སེམས་ལས་མེད་གྱུར་པས། །གཅིག་ལ་གསུམ་ག་ཚང་ན་ཡང༌། །གཙོ་བོར་གང་གྱུར་གྱི་ཁྱད་པར་ཡིན། །སེམས་ཆོས་ཉིད་སྤྲོས་བྲལ་རྟོགས་གྱུར་ཀྱང༌། །རྨི་ལམ་སྒྱུ་མ་ལྟ་བུ་ཡི། །སྣང་བ་རྟོགས་པར་མ་གྱུར་པས། །མཉམ་རྗེས་ཀྱི་འཛིན་པ་ཉིད་དང་ལྡན། །དངོས་པོ་ཏིང་འཛིན་མཉམ་བཞག་ལ། །དངོས་པོར་འཛིན་པ་རྗེས་ཡིན་ཞེས། །རྟོག་གེ་བ་དག་སྨྲ་ན་ཡང༌། །སྣང་དང་མི་སྣང་སྤྲོས་པའི་ཚོགས། །མཉམ་བཞག་ཆེན་པོར་གྱུར་པ་ལ། །དེ་ལས་གཞན་པའི་རྗེས་དེ་གང༌། །འདི་མཉམ་ཉིད་རྟོགས་པ་ཡན་ཆད་ནས། །རྫོགས་སངས་རྒྱས་ཀྱི་ཁྱད་ཆོས་ཡིན།།

།།དེ་བཞིན་གཤེགས་པའི་སྐུ་ལ་ཨ་བ་གླང་མགོར་མཐོང་བའི་རྒྱུ་གང་ཡིན་སྙམ་ན། སངས་རྒྱས་བྱང་ཆུབ་སེམས་དཔའ་རྣམས། །བསམ་གྱིས་མི་ཁྱབ་སྐུར་སྣང་བ། །དེ་བཞིན་གཤེགས་པའི་སྐུ་དེ་ཉིད། །འགའ་ཞིག་གནོད་པ་བྱེད་པར་སྣང༌། །དེ་ཁོ་རང་གི་བསམ་པའི་རང་གཟུགས་ཡིན། །སྐོས་ཕོར་ལ་རི་མོ་ཡོད་གྱུར་ན། །ས་ཚ་ལ་རི་མོ་འབྱུང་བ་ལྟར། །རྒྱུ་ཡི་འབྲེལ་པ་དེ་ཉིད་ཀྱིས། །རྫོགས་པའི་སངས་རྒྱས་མཆོག་ལ་འགོད། །ད་ལྟར་ང་ཡི་ཚིག་ངན་དང༌། །རྒྱ་གད་རྣམ་པ་སྣ་ཚོགས་པས། །ཉེས་པ་བཟློག་ཅིང་ཡོན་ཏན་སྒྲུབ། །འདི་ཡང་དེ་ལྟར་གོ་བར་བྱ། །དག་པའི་ས་ལ་གནས་པ་ཡི། །བྱང་ཆུབ་སེམས་དཔའ་ཆེན་པོ་རྣམས། །སྐད་ཅིག་བསྐལ་པ་རྒྱ་མཚོ་དང༌། །རྡུལ་ཅིག་ཞིང་རྣམས་མཐའ་ཡས་པ། །ཞིང་ཁམས་མཐའ་ཡས་རྡུལ་ཅིག་ཏུ། །འདུ་ཞིང་འཇུག་པ་ཤེས་པ་འདི། །ངོ་མཚར་སྨད་དུ་བྱུང་བ་ཡི། །རྒྱས་སྲས་རྣམས་ཀྱི་སྤྱོད་པ་སྟེ། །དཔའ་བར་འགྲོ་བའི་ཏིང་ངེ་འཛིན། །ཐོབ་པར་རྣམ་པར་འདི་སྤྱོད་པར། །ཐུབ་མགོན་ཆོས་རྗེས་བཀའ་སྩལ་ཏོ། །འདི་ཏིང་འཛིན་དེ་ཡི་མཐུ་སྟོབས་དང༌། །སྣང་བ་རང་གི་སེམས་ཡིན་པས། །ཐོབ་པར་གྱུར་པ་མ་ཡིན་ཏེ། །རྗེ་བཙུན་ཆེན་པོ་མི་ལ་ཡིས། །སྟོང་གསུམ་ཡུང་འབྲུར་ཚུད་པར་གསུངས། །ཡུང་འབྲུ་གཅིག་པུ་དེ་ཉིད་དུ། །རང་གི་བསམ་པས་དེ་བསམས་དང༌། །དེ་ཉིད་དེ་ལས་གཞན་པ་མེད། །ངས་ནི་སྟོང་གསུམ་འཇིག་རྟེན་པས། །མཐའ་མེད་འཁོར་འདས་འདུས་པར་གོ། །བྱང་ཆུབ་སེམས་ཀྱི་སྐུ་དེ་ཉིད། །གངས་ཆེན་རྣམ་པར་སྣང་མཛད་ཡིན། །ད་ནང་སྙུང་དྲི་བྱས་པ་དེས། །དེ་རིང་ཉི་མ་བློ་བདེ་བས། །ཕྱེ་གཏོར་མ་གཏོགས་གཞན་མེད་པས། །རང་ཉིད་ཀྱིས་རང་ལ་ཕྱེ་གཏོར་དགོས། །ང་འགྲངས་པས་བཟའ་བ་མི་ཟའོ། །སྙམ་ནས་དང་ག་ཁད་ཀྱིས་འགགས། །འདི་དང་གཞན་ཡང་བཟའོ་ཞེས། །སྙམ་ན་བཟའ་བཏུང་མང་པོ་ཐུབ། །འདི་ཡི་རྩ་བའི་མན་ངག་ཅིག །ཡོད་དེ་ཁྱེད་ཀྱིས་འཛིན་མི་འཛིན། །འཛིན་ན་མནའ་སྐྱོལ་དམ་བཅའ་གྱིས། །གང་ལའང་མངོན་པར་ཞེན་པ་སྤངས། །མ་བྱིན་རྣམ་པར་རྟོག་པ་མེད། །ད་ལྟར་དེ་ཉིད་ཀྱི་ངང་དུ་ཐིམ། །སླད་མ་མ་གྲུབ་མཐའ་གཉིས་བྲལ། །དབུ་མའི་དོན་གྱི་གནས་ལུགས་ལ། །བདེ་དང་སྐྱིད་པའི་ཡོན་ཏན་འབྱུང༌། །ཕན་བྱེད་རྒྱུན་དེ་འདི་ཉིད་དེ། །དམིགས་པའི་གནད་རྣམས་དོན་འདི་ཡིན། །འདི་ཁྱེད་ཀྱི་གཏན་དུ་མི་བྱ་སྟེ། །ཞི་བྱེད་རྟོགས་པ་གོང་འཕོ་བ། །གནད་འདིས་ཡོན་ཏན་སྒྲུབ་བྱེད་ཀྱང༌། །སུས་ཀྱང་གོ་ཞིང་རྟོགས་པ་མེད། །དམ་པ་རྒྱ་གར་ཁོང་རང་གིས། །དོན་དེ་ཁོང་དུ་ཆུད་དེ་མཆི། །ཐུབ་པའི་ཆོས་རྣམས་མ་ལུས་པ། །བདག་མེད་རྣམ་གཉིས་རྟོགས་པའི་གནད། །བསྟན་པར་བྱ་ཞིང་ཐུགས་ལ་བཞུགས། །རྐྱེན་དང་བྲལ་བ་གཞི་དེ་ཉིད། །ཡོད་དང་མེད་པ་གཉིས་ཡིན་པ། །ཉན་ཐོས་རང་སངས་རྒྱས་ཀྱིས་རྟོགས། །དེ་ཉིད་བསྒོམ་པར་བྱེད་པ་ལ། །ཡོད་དང་མེད་པ་གང་ཡང་མིན། །ལྷན་ཅིག་སྐྱེས་པའི་ཡེ་ཤེས་དང༌། །རྡོ་རྗེ་ལྟ་བུ་ལ་སོགས་པ། །བྱེ་བྲག་དུས་འདིར་རབ་སྤངས་ཏེ། །རྐྱེན་རྣམས་དེ་ཉིད་ཡིན་པའི་ཕྱིར། །རྟོགས་པས་མཉམ་པ་ཉིད་ཞེས་བྱ། །ལྷན་སྐྱེས་དེ་ལས་སྐྱེས་པ་ཡིས། །རྟོག་པའི་བྱེ་བྲག་མཐའ་ཡས་པས། །འབྲས་བུ་ཐ་དད་རྣམས་སུ་འགྱུར།།

།།སངས་རྒྱས་ཀྱི་སྐུ་བཞེངས་པ་ལ་ཚད་དང་མི་ལྡན་པ་ལ་ཉེས་པ་འབྱུང་གསུང་བ་དེ་སངས་རྒྱས་ལ་འབྱུང་བ་མི་སྲིད་སྙམ་ན། སྐྱོན་དང་ཉེས་པ་དུ་མ་རྣམས། །ཐུབ་པའི་སྐུ་ལ་འབྱུང་བ་མིན། །ཚོགས་གཉིས་ལས་བྱུང་མཚན་ལྡན་པ། །དེ་མེད་དེ་ཡི་ཉེས་སྐྱོན་འབྱུང༌། །སྣང་བ་རང་སེམས་ཡིན་པའི་ཕྱིར། །རྟགས་དང་མཚན་མ་སྣ་ཚོགས་པ། །བཟང་ངན་གྱི་བྱེ་བྲག་ཐམས་ཅད་ཀྱང༌། །སྟོན་པའི་མཚན་དང་དཔེ་བྱད་ལས། །བདེ་ལེགས་ཡོན་ཏན་དུ་མ་འབྱུང༌། །དེ་ལས་བཟློག་པའི་མཚན་ངན་པས། །སྐྱོན་དང་ཉེས་པ་རྒྱ་མཚོ་བསྐྱེད། །ཐུབ་པའི་གསུང་རབ་ཐམས་ཅད་དུ། །བརྟག་པ་རྣམ་པ་བརྒྱད་དུ་གསུངས། །ཉེས་པའི་མཚན་མ་དེ་དག་ཀུན། །བཟློག་པའི་གནད་ཅིག་ཡོད་པ་འདི། །ཁྱེད་བཞི་པོ་འབུལ་བ་གྱིས་དང་བསྟན། །ཞིང་རྣམ་དག་བླ་མ་དཀོན་མཆོག་ལ། །དངོས་པོ་རྒྱ་ཆེན་ཚོགས་བསགས་པས། །ཚོགས་དེས་ཚོགས་མིན་བཟློག་པའི་ཕྱིར། །དངོས་པོ་ངན་པ་མ་ལུས་འཇིག །འབྱུང་བ་ལྡོག་པར་འགྱུར་བ་ཡིན། །བསམ་པ་ངན་པས་བཟང་པོ་ཡི། །དངོས་པོ་འཇིག་པར་འགྱུར་བ་འདི། །ཐུབ་པའི་གསུང་རབ་ཐམས་ཅད་དུ། །ཐང་བཀྲམ་དུ་ཡོད་ཀྱང་རྣལ་འབྱོར་པས། །མྱོང་བ་སྐྱེས་པས་སྲོག་ཏུ་འགྱུར།། །།ནན་ཏན་ཆེན་པོ་བྱས་ནས་བསྒོམས་པས་བདེ་བ་ཆེན་པོ་སྐྱེས་ནས་མི་ཉམས་པར་བྱེད་པའི་ཐབས་ཇི་ལྟར་བསྒོམ་སྙམ་ན། དྲན་པ་རྩེ་གཅིག་ཏུ་བསྒོམས་པ་ཡིས། །བདེ་སྟོང་ཏིང་འཛིན་བཟང་པོ་སྐྱེ། །ཡུལ་ལ་དམིགས་པར་མི་བྱ་བར། །ཡི་དམ་ལྷ་ལ་ངེས་ཤེས་བསྐྱེད། །དཔུང་དེ་ཉིད་ཀྱིས་བསྐྱེད་བྱས་ནས། །ཐུར་དུ་ལྟུང་བའི་འཇིགས་པ་མེད། །སྣང་མེད་མཚན་མོ་ཉམ་ང་བྲལ།། །།འདྲེ་ཡོད་པའི་གནས་སུ་ཇི་ལྟར་བྱ་སྙམ་ན། ཤིན་ཏུ་འཇིགས་ཤིང་ཉམ་ང་བ། །འདྲེ་སྲིན་མང་པོ་གནས་པ་དེར། །རང་དབང་མེད་པར་སྡོད་དགོས་ཤིང༌། །རྒྱལ་པོ་ཆེན་པོ་ལ་སོགས་པས། །ཆོ་འཕྲུལ་ཀུན་གྱིས་གཙེས་བྱེད་ན། །ཕྱི་རོལ་གདོན་བགེགས་ཐམས་ཅད་ཀུན། །གནོད་པ་བསྒྲུབ་བྱེད་ལོགས་སུ་མེད། །འདི་ཡི་གནོད་པས་མི་ཚུགས་པ། །བཅོམ་ལྡན་རྡོ་རྗེ་འཆང་ཆེན་གྱིས། །བསྲུང་བའི་འཁོར་ལོ་དཔག་མེད་གསུངས། །བདག་གིས་ཉམས་སུ་མྱོང་བ་ནི། །སྐྱབས་བླ་ན་མེད་པའི་དཀོན་མཆོག་ལ། །ངེས་པར་སྐྱབས་སུ་སོང་གྱུར་ན། །དེ་དག་སྐྱབས་གནས་མཐར་ཐུག་ཡིན། །བྱང་ཆུབ་སེམས་དང་ལྡན་གྱུར་ན། །སངས་རྒྱས་བྱང་ཆུབ་སེམས་པར་འགྱུར། །རྩ་བའི་དམ་ཚིག་མ་ཉམས་ན། །དཔའ་བོ་མཁའ་འགྲོ་སྤྲིན་ལྟར་འདུ། །སྟོང་ཉིད་བདེ་ཆེན་དུ་རོ་གཅིག་ན། །སྣང་སྲིད་བླ་མ་དམ་པར་འཆར། །འདི་དག་ཀུན་གྱི་རྩ་བའི་གནད། །བུ་གཅིག་གཅེས་པའི་ཐུགས་ལ་ཞོག

།སྣང་བ་རང་སེམས་ཡིན་པའི་ཕྱིར། །འཁོར་འདས་ཆོས་རྣམས་ཐམས་ཅད་ཀུན། །འདི་ལས་མེད་པར་ཁོ་ཐག་ཆོད།། །།རྨི་ལམ་ངན་པ་ཇི་ལྟར་བཟློག་སྙམ་ན། ཕན་གནོད་ཆེན་པོ་རྨི་ལམ་དུ། །མཐོང་བར་གྱུར་པ་བཟློག་པ་ལ། །རྣལ་འབྱོར་དབང་ཕྱུག་འགའ་ཞིག་གིས། །དེ་ཉིད་དུ་བསྒྱུར་བར་བྱེད་པ་དང༌། །གཉིས་པ་སད་ཅིང་མ་འགྱུར་བ། །ཉེས་པ་དེ་ལས་བཟློག་པ་དང༌། །གསུམ་པོ་དེ་ཡི་རྗེས་སུ་འབྲང༌། །འདི་གོ་ན་ཉེས་སྐྱོན་ཐམས་ཅད་ཀུན། །སྦྱོར་དངོས་རྗེས་གསུམ་གྱི་འཁྲུལ་པ་ལ། །སྦྱོར་བ་ཆོམས་པས་ཉེས་པ་མེད། །དངོས་གཞི་ཅུང་ཟད་འབྱུང་འགྱུར་ཞིང༌། །རྗེས་ནི་ཤིན་ཏུ་ཡུན་རིང་བར། །སྡུག་བསྔལ་དྲག་པོས་འཚེ་བར་མཆི། །རྨི་ལམ་ཕན་གནོད་ཆེ་བ་དེ། །དང་པོ་སེམས་ལ་རག་ལས་པས། །དགེ་སློང་གི་ཉེས་པ་ཅུང་ཟད་ཀྱང༌། །ལྷར་བཅས་འཇིག་རྟེན་རྣམས་ཀྱིས་སྨོད། །ངན་པས་དགེ་བ་སྤྱད་གྱུར་ཀྱང༌། །དེ་ལ་སུ་ཡང་ཡིད་མི་རྟོན། །དགེ་སྦྱོར་ལྷུན་གྲུབ་ཏུ་གནས་པ་དེ། །ཉེས་པ་གསལ་ཞིང་བཟང་བར་མཆི།། །།བཟང་པོ་ཞིག་འདོད་པས་བྱ་བ་སྒྲུབས་ཀྱང་བཟང་པོ་མི་འབྱུང་བར་ཉེས་པ་འབྱུང་བའི་རྒྱུ་གང་ཡིན་སྙམ་ན། འདི་ཤིན་ཏུ་ཟབ་པའི་དམ་ཆོས་ཡིན། །རང་གི་ཉམས་སུ་མྱོང་བ་ལས། །བསམ་པ་བཟང་པོ་ཞིག་སྐྱེས་ནས། །དེ་ཡི་རྗེས་སུ་འབྲངས་པའི་ལས། །བྱས་པ་དང་བྱེད་པ་རྒྱ་ཆེན་པོ། །ཕན་བདེ་འདོད་པའི་ཕྱིར་འབད་ཀྱང༌། །བསྒྲུབ་བྱའི་དོན་རྣམས་མི་འགྲུབ་པར། །ཉེས་ཕུང་རྣམ་པ་སྣ་ཚོགས་པའི། །རྒྱུ་དང་རྐྱེན་ལ་ཟད་པ་མེད། །མི་འདོད་སྡུག་བསྔལ་ཁུར་གྱིས་ནོན། །གཉེན་འདུན་གྱི་ཞེན་པ་ལ་མི་ཐར་བས། །དཔལ་ལྡན་ཆེན་པོ་འཚལ་པ་ཡིས། །རྒྱ་ཆེན་འགྲོ་བའི་དོན་དགོངས་པས། །རླབས་ཆེན་མཛད་པའི་བརྟུལ་བཞུགས་སྤྱད། །ས་བཅུའི་བྱང་ཆུབ་སེམས་དཔའ་རྣམས། །སྙིགས་མའི་དུས་སུ་དམ་ཆོས་བསྲུང༌། །འཁོར་སྲིད་པ་གསུམ་ལ་དབང་བསྒྱུར་བས། །འདྲེ་སྲིན་མང་པོས་གནོད་པ་བསྒྲུབས། །འདི་འབྲེལ་བའི་རྒྱུ་མཚན་ཡིན་ནམ་སྙམ།།

།།རྨི་ལམ་མམ་དངོས་སུ་ལྷ་འདྲེས་ལུང་བསྟན་པ་བྱུང་ན་བདེན་ནམ་སྙམ་ན། སྤྱིར་ལུང་བསྟན་འབྱུང་བ་ཐམས་ཅད་ཀུན། །བདེན་ནམ་མི་བདེན་ཆ་མེད་དེ། །སྔོན་ཡི་དྭགས་དྲག་པོས་བདག་བྱས་པའི། །ཁང་པ་སྟོང་པར་བསྡད་པ་ལ། །སྲོད་ནས་ཐོ་རངས་བར་དུ་ནོན། །ཁྱོད་རང་ནོན་ཅིག་ཅེས་བྱས་པས། །ཡང་ན་གཏན་ནས་ཆོས་མ་བྱེད། །ཆོས་ཀྱི་བྱ་ལོང་མི་འབྱུང་སྟེ། །ལོ་གསུམ་ན་ནི་ཁྱོད་འཆི་ཟེར། །ང་མ་ཤི་བར་དུ་ཆོས་བྱེད་ཅེས། །སྨྲས་པས་དེ་ནས་ཁོ་སོང་སྟེ། །ད་རུང་བར་དུ་མ་ཤི་ལགས། །འོན་ཀྱང་ཁོང་གི་དེ་རྫུན་མིན། །ཁོང་རང་གི་མི་མིན་སྣང་བ་ལ། །དེ་འཆི་བར་འགྱུར་བའི་སྣང་བ་འབྱུང༌། །དེ་ཡང་བསམ་པ་འགྱུར་བས་སོ། །དེས་ན་ཆོས་བྱེད་ཐམས་ཅད་ལ། །བར་ཆད་འབྱུང་བ་གང་ཡིན་པ། །ཁོང་ལ་འཆི་དང་མེད་འགྱུར་བའི། །སྣང་བ་འབྱུང་བར་ངེས་པ་ཡིན། །བདུད་རིགས་ལྷ་རྣམས་ཐམས་ཅད་ཀྱིས། །ཁོང་གི་གནས་ལས་འདས་པར་མཐོང༌། །གཞན་ཡང་འདའ་བར་བྱེད་དགོས་ནས། །པདྨའི་ཕྲེང་བའི་མགོ་བོ་ལ། །དུག་ལྔ་མཚོན་པའི་མདའ་ལྔ་བརྒྱབ། །ངན་པ་བསྒྲུབ་པར་མེད་མིན་ཏེ། །འདི་ནི་བར་དུ་གཅོད་པར་འགྱུར། །འདི་ལ་ཟབ་པའི་གདམས་ངག་ནི། །གནོད་པར་བྱེད་ལ་ཞེ་སྡང་ཡང༌། །བྱང་ཆུབ་སེམས་ཀྱི་རྗེས་འབྲངས་ནས། །བྷ་ལིང་ལ་སོགས་ཁོ་ཡི་དོན། །ཆེད་དུ་བསམས་ལ་བསྔོ་བར་བྱ། །གཞི་ནིང་གདན་སའི་ཞབས་ཏོག་བྱས། །བདག་ཉིད་ཆེན་པོ་མི་བཞུགས་པས། །དཀོན་མཆོག་གསུམ་ལ་གསོལ་བ་བཏབ། །ལུང་བསྟན་སྒྲ་ཅིག་མཁའ་ལ་གྲགས། །ལོ་ཉི་ཤུ་རྩ་ལྔ་ཐུབ་པོ་ཞེས། །དེ་བདེན་ནམ་མི་བདེན་བདག་གིས་ཐོས།། །།གཟའ་སྐར་ངན་པའི་བཅོས་ཇི་ལྟར་བྱ་སྙམ་ན། ཚེས་གྲངས་གཟའ་དང་རྒྱུ་སྐར་གྱི། །རྩིས་དེ་བདག་གིས་མ་འཚལ་ཏེ། །བཀྲ་ཤིས་བདེ་ལེགས་འབྱུང་བའི་ཐབས། །དོན་འདི་ཁྱོད་ཀྱི་ཐུགས་ལ་ཞོག །བསྐྱེད་རིམ་བརྟན་པའི་རྣལ་འབྱོར་པས། །སྣང་དང་སྲིད་པ་ལྷག་པའི་ལྷར། །ཤར་བར་གྱུར་ན་རབ་གནས་དང༌། །གསང་སྔགས་ཕྲིན་ལས་བསྒྲུབ་ཏུ་རུང༌། །དེ་ལས་སངས་རྒྱས་མ་གཏོགས་པའི། །སྣང་བར་གྱུར་པ་གཞན་པ་མེད། །སྣང་བ་ཆོས་ཉིད་ཕྱག་རྒྱ་ཆེར། །རྟོགས་པར་གྱུར་པ་གང་ཡིན་ལ། །ཕྱག་རྒྱ་ཆེན་པོར་མ་གཏོགས་པའི། །གཟའ་དང་རྒྱུ་སྐར་དེ་ལ་མེད། །དེ་ཉིད་རང་བྱུང་ཕྱག་རྒྱ་ཆེ། །དུས་བཟང་དང་ངན་པའི་སྤྲོས་པ་བྲལ། །འདི་ཡིས་རབ་གནས་ལ་སོགས་པ། །ཕྲིན་ལས་བསྒྲུབ་པ་དུས་མེད་དེ། །རྩིས་ཀྱི་རྣམ་པ་ཐམས་ཅད་ཀུན། །སོ་སོ་སྐྱེ་བོ་ཐ་མལ་གྱི། །ཆོས་སུ་གཏོགས་ཤིང་གོ་བར་བྱ།།

།།ནད་ཀྱི་བཅོས་ཇི་ལྟར་བྱ་སྙམ་ན། ཞིང་རྣམ་དག་བླ་མ་དཀོན་མཆོག་ལ། །བསམ་པ་རྣམ་དག་བྱང་སེམས་ཀྱིས། །དངོས་པོ་གང་ཕུལ་གྱི་འབྲས་བུ་སྨིན། །ནད་དང་གནོད་པ་སྡུག་བསྔལ་རྣམས། །རྟེན་འབྲེལ་མཐུ་ཡིས་བཟློག་པར་འགྱུར། །སྦྱོར་བའི་དམ་ཆོས་རྣམ་གསུམ་གྱིས། །རང་ལུས་གནད་དུ་བསྣུན་ནས་ཀྱང༌། །ནད་དང་གནོད་པ་སྡུག་བསྔལ་རྣམས། །བླ་མ་རྡོ་རྗེ་འཆང་བསྒོམ་ལ། །སྐུ་གསུང་ཐུགས་ཀྱི་རྣམ་འགྱུར་ལ། །དྲན་པ་མ་ཡེངས་རྩེ་གཅིག་པས། །འདུས་བྱས་དང་འདུས་མ་བྱས་ཀྱི་གནད། །རང་ལུས་རྒྱ་མཚོ་ཆེན་པོ་ལ། །བདེ་ཆེན་གྲུ་ཡི་སྦྱོར་བ་ཡིས། །གང་འདོད་ནོར་བུ་རིན་ཆེན་ལེན། །འགྲུབ་བྱེད་རྩི་བཅུད་ཅུང་ཟད་ཀྱིས། །རིམ་གྱིས་གསོ་བའི་ཐབས་སུ་བསྟན། །ལྟེ་བའི་འོག་ཏུ་ཉི་མ་རྒྱུ། །སྟེང་དུ་རྒྱུན་ཆད་མེད་པར་བཟློག །ཤིན་ཏུ་གསང་བར་མ་བསྒོམ་ན། །ཚེ་ཐུང་བར་འགྱུར་བའི་སྐྱོན་དུ་མཆི།། །།ནད་བྱིང་ཆེ་བ་འཐིབས་པ་དང་ཟུག་ཆེ་བ་གཉིས་ལ་བསྒོམ་པའི་ཁྱད་ཡོད་དམ་སྙམ་ན། འདུ་བ་རྣམ་བཞིས་བསྡུས་པ་ཡི། །ཟུག་དང་སྡུག་བསྔལ་སྣ་ཚོགས་ལ། །སྤྲོས་མེད་ཕྱག་རྒྱ་ཆེན་པོ་ཡིས། །གཉིས་མེད་མཁའ་ལྟར་དག་གྱུར་པས། །དངོས་གཞི་གང་ཡིན་ཧྲིལ་གྱིས་འབྱུང༌། །དེ་དགོས་འདོད་དབང་གི་རྒྱལ་པོ་རུ། །ངེས་པའི་ཤེས་པ་བསྐྱེད་བྱས་ནས། །དེ་ཉིད་དངོས་མེད་མཁའ་ལ་བསྟིམ། །དེ་བསྟིམ་བྱ་སྟིམ་བྱེད་མེད་པ་རུ། །རང་བྱུང་ཆེན་པོའི་ངང་དུ་གནས། །མ་སྐྱེས་ཕ་རོལ་ཕྱིན་པ་ལས། །འཁོར་འདས་ཡོན་ཏན་ཐམས་ཅད་འབྱུང༌། །བསྒོམ་བྱ་དམིགས་པའི་ཡུལ་ཉིད་ལ། །སྒོམ་བྱེད་ཀྱི་ཤེས་པ་མ་ཡེངས་དང༌། །འབད་རྩོལ་གྱི་མཐའ་ལ་ཞེན་པ་ཡི། །ལྷུན་གྲུབ་ཀྱི་ས་ལ་གནས་པ་དཀའ། །འདི་ཆོས་ཀྱི་ཡེ་ཤེས་ཀྱི་གོ་བ་ཡིན། །གཏི་མུག་མུན་པས་འཐོམས་གྱུར་ཅིང༌། །མི་ཤེས་མུན་པས་ནོན་པ་ལ། །དེ་ཉིད་དེ་རྒྱུན་བསྲིང་བྱས་ནས། །བསྒོམས་པར་གྱུར་པས་དཀྱིལ་འཁོར་གྱི། །གཞི་གང་ལ་ནད་རྣམས་ཡོད་གྱུར་ནས། །ཇི་ལྟར་ཆུ་རླུང་དྭངས་པ་ལ། །ཉ་དང་ཆུ་སྲིན་འཕྱོ་བ་བཞིན། །དེ་ཉིད་ཆུ་བོའི་རང་བཞིན་ཡིན། །ཉེས་པའི་གཞི་ཉིད་མེད་གྱུར་ན། །མཁའ་ལ་ཉི་མ་ཤར་བའམ། །ཇི་ལྟར་པདྨོ་ཆུས་བརླན་ལྟར། །གསལ་ཞིང་རྒྱས་པའི་ཡོན་ཏན་འབྱུང༌། །ཁ་ཙམ་འོད་གསལ་དུ་སོང་གྱུར་པས། །ཁྱེད་འགྲོ་དང་འོང་བ་ཐམས་ཅད་མཐོང༌། །ཉམས་ལེན་གྱི་གནད་འདི་ཤེས་གྱུར་ན། །ཡོན་ཏན་འབྱུང་བ་དཀའ་བ་མིན། །འདིས་ནི་དམ་ཆོས་མ་ལུས་པའི། །དབུ་རྣམས་དུས་གཅིག་སོང་བ་ཡིན།།

།།ནད་ཐམས་ཅད་ལ་ཕྱག་རྒྱ་ཆེན་པོ་འབའ་ཞིག་གིས་ཆོག་གམ་སྙམ་ན། དངོས་ཀུན་ནམ་མཁའི་རང་བཞིན་ཏེ། །ཆོས་རྣམས་སྟོང་ཉིད་རོ་གཅིག་ཀྱང༌། །བྱེ་བྲག་དམིགས་བྱེད་མ་གྲུབ་ན། །ཉེས་པའི་སྐྱོན་ལས་མི་གྲོལ་བས། །གླེན་པ་དམུ་འཐོམས་བྱེད་པ་རྣམས། །གནས་ལུགས་གོ་ཡུལ་གྱི་བསླུ་བར་ཟད། །སྟོང་ཉིད་དམིགས་ལས་གཞན་མ་ཡིན། །དམིགས་ཉིད་གདོད་ནས་དམིགས་ཀྱིས་སྟོང༌། །སྟོང་པ་ཉིད་ཀྱི་ཆོས་རྣམས་ལ། །འཁོར་འདས་སྣ་ཚོགས་ཐ་དད་འབྱུང༌། །གཞི་གང་ལ་བརྟེན་ནས་འབྱུང་གནས་སུ། །སྐྱེས་བུ་རྗེས་སུ་དྲན་པ་གཞུག །མི་བསྐྱོད་གཡོ་བ་མེད་པ་ཡི། །ངང་ལ་གནས་པས་ཡུལ་དེ་ཟིན། །མི་མཐུན་དགྲ་བོའི་གཡུལ་བཟློག་ནས། །ལྷུན་གྲུབ་ས་ལ་གནས་པ་དེ། །ཨེ་མ་ངོ་མཚར་མི་ཆེའམ།། །།གཟའ་དང་བདུད་ལ་སོགས་པའི་ཉེས་པ་འབྱུང་བའི་རྒྱུ་གང་ཡིན་སྙམ་ན། མི་ཟད་དྲག་པོའི་གནོད་པ་དེ། །ཕྱི་རོལ་ནས་ཕོག་པར་གྱུར་པ་མིན། །རང་གི་རྡོ་རྗེའི་ལུས་འདི་ལ། །རྩ་དང་རླུང་དང་ཐིག་ལེ་ཡི། །རྣམ་འགྱུར་གཅིག་པུར་ངེས་པའི་ཕྱིར། །འཕོ་དང་སྟོབས་ལྡན་རོར་འགྱུར་བ། །ཐབས་གཞན་ཀུན་གྱིས་མི་ཕན་ཏེ། །ཡོན་ཏན་ཤེས་ལ་གསལ་པོ་འབྱུང༌། །སྤྱིར་ཡི་དམ་ལྷ་ཡི་ཏིང་འཛིན་གྱི། །ཕྱེད་དང་ཕྱེད་མིན་གསལ་བར་སྣང༌། །དེ་ཉིད་གསལ་བར་ནན་ཏན་བསྐྱེད། །འདི་ནི་ངོ་མཚར་རྨད་དུ་བྱུང༌། །ཆུ་མདའ་གནས་དེར་འདུ་བ་ཡི། །སྒྲུབ་ཐབས་ཡིན་ཏེ་མི་ཕན་པས། །ནང་དུ་གནས་པ་ལ་བརྒལ་ཏེ། །ཕྱི་རོལ་དུ་འཆོར་བས་འཆི་བར་འགྱུར། །ནན་ཏན་ཆེན་པོས་བསྒོམས་པ་ལས། །ཐབས་གཞན་ཡོད་པ་མ་མཐོང་ལགས།། །།གཉིད་ལོག་པས་ཁམས་ལྡོག་པའི་རྒྱུ་གང་ཡིན་མི་ལྡོག་པའི་ཐབས་ཇི་ལྟར་བྱ་སྙམ་ན། ནད་རྣམས་འཚོ་བྱེད་སྨན་པ་ཡིས། །ས་ཡི་ཁམས་དང་མེ་ཡི་ཁམས། །སྐྱེས་པ་ཚད་པར་གྱུར་པར་འདོད། །དེ་ལ་ཆུ་དང་རླུང་གིས་སྙོམས། །ཉོན་མོངས་གཏི་མུག་གཉིད་ལོག་པས། །གནོད་པ་བསྐྱེད་ཅིང་ལྡོག་པར་འགྱུར། །དྲི་མེད་འོད་གསལ་ཆོས་ཀྱི་སྐུ། །ཏིང་འཛིན་བདག་པོས་དབང་བྱས་པས། །དཀར་ཕྱོགས་དགེ་བའི་རྩ་བ་ཡིས། །གནོད་པ་མི་མཐུན་ཕྱོགས་ཀུན་བཟློག

།གང་ལ་ཇི་ལྟར་གནོད་པ་འདི། །རྫས་ཀྱི་དངོས་པོ་འདོད་གྱུར་ན། །མི་འདོད་སྨན་གྱི་རྣམ་པ་དང༌། །གཉིས་སུ་མེད་པར་བྱས་ལ་གཏང༌། །མཐོན་དམན་ཆ་ཆུའི་རིམ་པ་ཡིས། །སྙོམས་པར་གྱུར་ན་དེ་ལ་བཞག །འདི་ཡང་ཟབ་པའི་གདམས་ངག་གོ། །།མི་ཚེ་རིང་པོར་བསྒོམས་བསྒོམས་པས་སྐྱོན་མེད་ཡོན་ཏན་མ་བྱུང་ན་དེའི་རྒྱུ་དང༌། ཡོན་ཏན་བསྐྱེད་པའི་ཐབས་ཇི་ལྟར་བྱ་སྙམ་ན། ཡུལ་གང་ལ་མཉམ་པར་བཞག་པ་ཡིས། །ཉེས་དང་ཡོན་ཏན་དུ་མ་འབྱུང༌། །དེ་ཉིད་གང་ཡིན་ཤེས་པར་བྱ། །བདེ་ལེགས་ཡོན་ཏན་དུ་མ་རྣམས། །ཏིང་འཛིན་ཉོན་མོངས་མེད་ལས་བྱུང༌། །སྐྱོན་དང་ཉེས་པ་ཐམས་ཅད་ཀུན། །ཉོན་མོངས་དུག་གསུམ་གྱིས་བསྐྱེད་པར་བྱེད། །རྫུ་འཕྲུལ་རྟགས་དང་ཆོ་འཕྲུལ་དག །ཐམས་ཅད་རྒྱུ་ལས་འབྱུང་བ་སྟེ། །འཕགས་པ་ལེགས་འོང་ཆེན་པོ་དང༌། །གནས་འཇོག་སྦྲང་རྩི་ལྟ་བུ་སྟེ། །རྒྱུ་ཇི་ལྟར་སྤྱད་པའི་འབྲས་བུ་ལ། །ལོངས་སྤྱོད་ཐུན་མོང་མ་ཡིན་པས། །ཐ་དད་རྒྱུ་ཡི་རྗེས་སུ་འབྲང༌། །དོན་དམ་འོད་གསལ་འདུས་མ་བྱས། །རང་གིས་རྟོགས་པས་འཁོར་བ་སྤོང༌།། །།མི་མཐུན་པའི་སྐྱོན་སྣ་ཚོགས་ལ་སྐྱོན་སེལ་ཐབས་སྣ་ཚོགས་ཡོད་དམ་སྙམ་ན། བར་དུ་གཅོད་པ་གསུམ་ལ་སོགས། །ཉེས་པ་མི་མཐུན་ཕྱོགས་རྣམས་ལ། །གདམས་ངག་ཚིག་ཚོགས་སྤྲོས་པ་ཡིས། །ཅུང་ཟད་ཕན་པར་མི་འགྱུར་ཏེ། །མདོར་བསྡུས་ཀུན་རྫོབ་དོན་དམ་གྱི། །སེམས་གཉིས་ནོར་བུ་རིན་པོ་ཆེ། །བྱེ་བྲག་ལམ་དུ་བཏང་བ་དང༌། །ཆོས་ལྔ་དག་ལ་འབད་པར་བྱ། །ཟླ་བ་གཟའ་ལས་ཐར་བ་ལྟར། །ཉེས་པའི་སྐྱོན་ལས་གྲོལ་བར་འགྱུར། །གལ་ཏེ་ཉམས་སུ་བླངས་པ་ལས། །སྐྱོན་ལས་ཐར་བར་མ་གྱུར་ན། །བླ་མ་དམ་པ་ལྷག་པའི་ལྷ། །རྒྱལ་བ་སྲས་བཅས་ཐམས་ཅད་ཀྱིས། །བསླུས་པར་འགྱུར་ཏེ་འདི་ལས་མེད། །ཐེག་ཆེན་གསང་སྔགས་རྒྱུད་རྣམས་སུ། །བསྐྱེད་རྫོགས་གཉིས་ཀྱིས་སྐྱོན་སེལ་ཞིང༌། །ཡོན་ཏན་སྒྲུབ་པ་མེད་པ་ན། །བུ་གཅིག་རྣལ་འབྱོར་དབང་ཕྱུག་རྣམས། །འདི་ལས་གཞན་པའི་གདམས་ངག་དང༌། །མན་ཆུང་ཡིག་ཆུང་བསགས་གྱུར་ཀྱང༌། །རང་གཞན་གང་ལ་མ་ཕན་པ། །རང་གིས་ཉམས་སུ་མྱོང་བས་གྲུབ།།

།།བླ་མ་རྣམ་པ་བཞི་ཁམས་ཀྱི་ཚུལ་ལུགས་གཅིག་པ་ཡིན་གསུངས་པ་དེ་གང་ཡིན་སྙམ་ན། བླ་མ་ལ་སྟོད་དམར་པོ་དང༌། །ལོ་རོ་འཚལ་པ་ང་འབུ་བཞི། །ཁམས་གཅིག་ཅེས་སྨྲས་པ་གང་ཡིན་པ། །གཅིག་ཤོས་ཀྱི་ཁམས་སུ་གཅིག་པ་ཡིན། །བླ་མ་ཆེན་པོ་འཚལ་པ་དེ། །དེ་ཁོ་ན་བཞིན་དུ་བཞུགས་ཞད་གདའ། །ཁོང་སངས་རྒྱས་བསྟན་པ་ཐུགས་སུ་སོང༌། །བསྟན་པ་དར་བར་བྱེད་པ་ལ། །གཞི་གཙུག་ལག་ཁང་དང་མི་མཐུན་ཕྱོགས། །གནོད་པར་བྱེད་པའི་ཕྲིན་ལས་ཀྱིས། །གསད་དང་འགར་དང་འཇིགས་པར་བྱེད། །ཐུགས་དང་པོའི་ས་བོན་གང་ཡིན་དེ། །ཟབ་པའི་ཆོས་ཀྱིས་དབང་བསྒྱུར་བས། །རླབས་ཆེན་སྤྱོད་པ་འགྲུབ་པ་ཡིན། །ངས་ནི་སྡང་བྱེད་དགྲ་རྣམས་དང༌། །གནོད་བྱེད་བགེགས་ཀྱི་གཙོ་བྱས་པའི། །ནམ་མཁའ་མཉམ་པའི་སེམས་ཅན་ལ། །ཚད་མེད་སྙིང་རྗེ་ཆེན་པོ་ཡིས། །ཅི་བྱེད་ཁོང་གི་དོན་དུ་བསྔོས། །གར་ཕྱིན་གར་འདུག་ཐམས་ཅད་དུ། །མི་མིན་གདུག་པའི་ཚོགས་རྣམས་དང༌། །མང་རྗེ་དྲུག་ཚ་ལ་སོགས་པ། །གདུག་པ་ཅན་གྱི་མི་ཚོགས་རྣམས། །ལེགས་པར་དུལ་ནས་མཐུན་རྐྱེན་སྒྲུབ།། །།བྱམས་སྙིང་རྗེ་བསྒོམས་པས་གནོད་པ་འབྱུང་བའི་སྐབས་གདའ། དེའི་ཚུལ་ལུགས་གང་ཡིན་སྙམ་ན། བྱམས་དང་སྙིང་རྗེ་བསྒོམས་པ་ཡིས། །ཉེས་པའི་སྐྱོན་རྣམས་སློངས་པའི་ཚེ། །རྒྱུད་ཆད་མེད་པའི་སྦྱོར་བ་ཡིས། །དངོས་གྲུབ་ཕུན་སུམ་ཚོགས་པར་འགྱུར། །བཛྲ་ཡོ་གའི་བསྒྲུབ་པ་ལ། །འབྲས་བུ་སྐྱོན་དུ་འགྱུར་བ་དང༌། །དངོས་གྲུབ་ཐོབ་པའི་ཁྱད་པར་ལྟོས།། །།ཉོན་མོངས་གསུམ་ཁྱད་པར་དུ་ཞེ་སྡང་ཆེ་ན་ཉམས་ལེན་གྱི་གནད་ཇི་ལྟར་བྱ་སྙམ་ན། རང་རྒྱུད་ལ་སྐྱེས་པའི་ཉོན་མོངས་གསུམ། །ཁྱད་པར་ཞེ་སྡང་དྲག་པོ་ཡིས། །འཁྲུགས་པས་ཡུལ་དང་འདྲེས་པ་ཡིས། །རྟགས་དང་མཚན་མ་བྱུང་བའི་ཚེ། །སྡིག་དང་དགེ་བའི་གྲོགས་པོ་ཡིས། །ཐ་དད་ལམ་དུ་ཁྲིད་གྱུར་པས། །དབང་པོ་རབ་ཀྱི་ཉམས་ལེན་གྱིས། །བྱམས་དང་སྙིང་རྗེའི་སྟོབས་འཕེལ་བའི། །ཞེ་སྡང་རི་བོ་ཆེན་པོས་ཀྱང༌། །སྙིང་རྗེའི་མཁལ་བ་སླེབ་མི་ནུས། །བླ་མེད་བྱང་ཆུབ་སེམས་གཉིས་ཀྱིས། །འགྲོ་བ་སྨིན་པར་བྱེད་པ་འདི། །བླ་མེད་གསང་སྔགས་ཆེན་པོ་སྟེ། །སྐུ་གསུང་ཐུགས་ཀྱི་སྦྱོར་བ་རྣམས། །འཛིན་པར་བྱེད་པའི་བདག་པོར་འགྱུར། །དབྱེར་མེད་གཅིག་ཏུ་མ་གྱུར་ཅིང༌། །ཐ་དད་གྱུར་པས་རྒྱལ་བ་ཡི། །ཞིང་དུ་སྐྱེ་བར་གྱུར་ན་ཡང༌། །ནད་དང་གནོད་པ་ཉེས་པ་ཡིས། །རྒྱུན་དུ་འཚོ་བར་འགྱུར་བ་དང༌། །འགྲོ་བའི་མིག་ཏུ་མི་སྡུག་ཅིང༌། །གཤེ་ཞིང་སྨད་པའི་གནས་སུ་འགྱུར། །ཤིན་ཏུ་ཞན་པས་སངས་རྒྱས་ཀྱི། །རིགས་སུ་སེམས་བསྐྱེད་གཅིག་པའི་ཕྱིར། །མི་བཟད་འཇིགས་པའི་སྐུར་བསྟན་ཏེ། །གསད་དང་འགར་དང་མནན་ལ་སོགས། །ཕྲིན་ལས་སྣ་ཚོགས་དུ་མ་ཡིས། །རིམ་གྱིས་བླ་མེད་ས་ལ་འགོད།།

།།ཉམས་སུ་བླང་བའི་རིམ་པ་སྐད་སྐད་ཅིག་ཡོད་དམ་སྙམ་ན། ཏིང་འཛིན་གཅིག་ལ་མཉམ་བཞག་ཅིང༌། །མྱོང་བ་སྐྱེས་པར་གྱུར་པའི་ཚེ། །སྣང་མཛད་ཀུན་ཏུ་ཞལ་བཞིན་དུ། །ཉམས་ལེན་ཡུལ་ལ་བྱེ་བྲག་མེད། །ཤིན་ཏུ་དམའ་བའི་སྦྱོར་བ་ཡིས། །དཔལ་ལྡན་འབྲི་བ་ཆེན་པོ་ཡིས། །ཡོན་ཏན་བསྐྱེད་པའི་གནད་ཅིག་གི །མྱོང་བ་སྐྱེས་པ་གསང་བར་བྱ། །ལྷ་འདྲེ་ཐམས་ཅད་མི་དགའ་བས། །སྣེའུ་ཟུར་པའི་ཡིག་འཕྲིན་དེ། །ཉེ་གནས་ཀྱིས་བལྟས་པས་ཀོ་ལོང་བྱུང༌། །འཇིག་རྟེན་འཇིག་རྟེན་འདས་པ་དག །དེ་དག་ཀུན་ལ་ཁྱད་པར་མེད།། །།སྒྲུབ་པ་བྱེད་པ་ལ་བར་ཆད་མི་འབྱུང་བ་སྲིད་དམ་སྙམ་ན། སྒྲུབ་པ་ནན་ཏན་བྱས་གྱུར་ན། །བར་ཆད་མི་འབྱུང་མི་སྲིད་པས། །དངོས་གྲུབ་བར་ཆད་རང་དབང་ཆེ། །ལྷན་ཅིག་སྐྱེས་པས་དབང་བྱས་པས། །རང་ཉིད་ཡེ་ཤེས་ཧེ་རུ་ཀཿ །གཞན་དུ་ཅི་འདོད་བསྒྲུབ་བྱེད་པ། །གནོད་སྦྱིན་ངོ་བོ་གཅིག་ཏུ་མཆི། །ཆོས་འདི་གསང་བ་ཡིན་མོད་ཀྱང༌། །ན་སོ་རྒས་པས་ཁྱེད་ལ་བསྟན། །མཐར་ཐུག་ཤེས་རབ་ཆེན་པོ་གང༌། །འཁོར་བར་སྐྱེ་བྱེད་ཤས་ཆེ་བས། །སེམས་སྐད་ཅིག་གནས་པར་མི་གཏུབ་སྟེ། །ཕྱི་རོལ་ཡུལ་ལ་ཞེན་པ་དེས། །ཁུག་ཅིང་གནས་པས་ཟིན་པར་འགྱུར། །དེ་དང་འདྲ་བར་གཞན་ལ་ཡང༌། །དོན་འདི་ངེས་པར་འདྲི་བར་འགྱུར།། །།ཤེས་རྒྱུད་ཐ་དད་པས་གཞན་ལ་གནོད་པ་བསྒྲུབས་པས་རང་ཉིད་ལ་གནོད་པ་འབྱུང་བ་ཡིན་སྙམ་ན། སྣང་བ་རང་གི་སེམས་ཡིན་པས། །ཕ་རོལ་རྟག་པར་འདོད་པའི་བློ། །སེམས་ཅན་རྣམས་ཀྱི་སྲོག་གཅོད་པ། །དེ་ཉིད་རང་ཉིད་ཡིན་པ་ཡི། །སེམས་ཅན་དམྱལ་བར་འགྲོ་བར་འགྱུར། །གནས་དེར་སྡུག་བསྔལ་སྣ་ཚོགས་ལ། །གཤིན་རྗེའི་སྐྱེས་བུ་རྣམས་ཀྱིས་བསྒྲུབ། །ལོག་པར་ལྟ་བ་གཞིར་གྱུར་པས། །ལོག་པར་གྱུར་ཏེ་གནོད་པ་འབྱུང༌། །གནོད་པའི་ལན་དུ་གནོད་པ་བསྐྱལ། །ཇི་བཞིན་རྒྱུ་འབྲས་ལགས་མོད་ཀྱང༌། །ཕན་པ་བསྒྲུབས་པས་གནོད་པ་དེ། །ལོག་ལྟའི་འབྲས་བུ་ཡིན་པར་ངེས།།

།།ངེད་གསུམ་མཁའ་འགྲོ་མས་གདན་འདྲེན་པ་ལ་ཁོ་འཚལ་པས་ང་རྟེན་འབྲེལ་ལ་དབང་བསྒྱུར་བས་མི་འགྲོ་སྟེ་འོང་ཞེས་པ་དེ་ཅི་ཡིན་སྙམ་ན། བསྟོད་པ་ཆེན་པོ་གསུངས་པ་དེས། །ཕག་མོ་གྲུ་རུ་བྱོན་ནས་ཀྱང༌། །ཞོགས་པ་ནང་དུ་བཞུགས་པའི་ཚེ། །དབུ་རྒྱན་གནས་ནས་སུན་མ་བྱུང༌། །རྟེན་འབྲེལ་མཛད་པས་བཞུགས་པར་གྱུར། །དེ་ཡི་གདམས་ངག་ཞུས་པ་ལས། །དེ་ཅུང་ཟད་བཟླ་བར་མི་བཏུབ་སྟེ། །འོན་ཀྱང་ཁྱོད་ལ་ཕྱོགས་ཙམ་བསྟན། །རང་ཉིད་དཔལ་ལྡན་ཧེ་རུ་ཀཿ །བསྒོམས་པས་མཁའ་འགྲོའི་བདག་པོར་འགྱུར། །འཁོར་འདས་དབྱེར་མེད་དེ་ཡི་སྲོག །བར་ཆད་དང་པོ་མི་འབྱུང་ཞིང༌། །བྱུང་བ་རྣམས་ཀྱང་བཟློག་པ་ཡིན། །དཔལ་ལྡན་བདེ་མཆོག་ལ་སོགས་པའི། །དཀྱིལ་འཁོར་འཁོར་ལོ་ཐམས་ཅད་ཀུན། །ཤིན་ཏུ་ཡོད་པའི་རིགས་སུ་གདའ། །རང་ཉིད་དེ་ལྟར་བསྒོམས་བྱས་པས། །དེ་དང་འདྲ་བའི་གོ་འཕང་ཐོབ། །འདི་གང་ཡང་འགལ་བར་གྱུར་པ་མེད། །གཙོ་བོ་སེམས་དང་སེམས་ལས་བྱུང༌། །དེ་ཉིད་འཁོར་དུ་གྱུར་པའི་ཕྱིར། །ཐ་མ་འགྱུར་ཞིང་འཇམ་དབྱངས་དང༌། །གཤིན་རྗེ་གཤེད་ལ་འགལ་བ་མེད། །གལ་ཏེ་ཁ་གདོང་གཙོར་གྱུར་ན། །དེ་ཉིད་ཞལ་གྱི་རྣམ་པར་འགྱུར། །བདེ་སྟོང་ཡབ་དང་ཡུམ་གྱུར་དེ། །ལྷ་མོ་ཐམས་ཅད་སྐུར་མཐོང་བས། །བདེ་ཆེན་རྒྱས་པའི་ཡོན་ཏན་འབྱུང༌།། །།ཞེ་སྡང་མེད་ཀྱང་བཅོམ་ལྡན་འདས་ཀྱིས་མདའ་གཞུ་ལ་རེག་པར་མ་གནང་བའི་རྒྱུ་མཚན་ཅི་ཡིན་སྙམ་ན། སེམས་ཀྱིས་ལུས་དང་སྣང་བ་དག །བྱིན་གྱིས་བརླབ་པར་འགྱུར་བའི་ཕྱིར། དགེ་དང་མི་དགེའི་འབྲས་བུ་དག །འབྱུང་བར་ངེས་པས་མདའ་གཞུ་ལས། །བརྟེན་པའི་ཞེ་སྡང་གདུག་སེམས་འབྱུང༌། །དེ་ཡི་ལས་ཀྱི་རྣམ་སྨིན་གྱིས། །སྡུག་བསྔལ་ཅི་ཕྱིར་འབྱུང་མི་འགྱུར། །ཕ་བསད་གཅིག་པུས་མཚམས་མེད་ཅེས། །གཞན་མི་ནུས་ཏེ་བར་སྐབས་མེད། །མནར་སེམས་རྒྱུད་ཆད་མེད་ཅེས་པ། །ཐུབ་པ་ཆེན་པོས་བཀའ་སྩལ་ཏོ། །ང་ཡིས་བརྡེགས་དང་གཤེ་བ་ལ། །འབྲས་བུ་མི་འབྱུང་མ་ཡིན་ཏེ། །ཕན་དང་བདེ་བའི་བསམ་པ་ཡིས། །འགྲོ་བའི་རྒྱལ་པོར་ཅིས་མི་འགྱུར། །དེ་ཕྱིར་སྣ་ཚོགས་སྣང་བ་རྣམས། །རྟོག་པའི་བྱེ་བྲག་ཐ་དད་ལས། །འབྱུང་བ་དེ་ཁོ་ན་ཉིད་དོ།།

།།ཞབས་དྲུང་དང་རི་ཁྲོད་གཅིག་གམ་སྙམ་ན། བླ་མ་དམ་པའི་ཞབས་དྲུང་དུ། །གོ་བས་རི་ཁྲོད་གཏན་ལ་འབེབས། །རི་ཁྲོད་དགོས་པར་ངོ་ཤེས་པ། །ཞི་གནས་ལ་གནས་ལྷག་མཐོང་དང༌། །ལྷག་མཐོང་ལ་གནས་ཞི་གནས་ཀྱིས། །མཉམ་པའང་ཁམས་ཀྱིས་འགྲོ་ཞེས་གསུང༌།། །།ནད་དང་གནོད་པ་ལ་དང་པོ་བྱིན་རླབས་བྱས་པས་བདེ་བ་ལ། དེ་ནས་ལོག་བྱུང་ན་ཅི་ཡིན་སྙམ་ན། འདི་ཤིན་ཏུ་ཟབ་པའི་གདམ་ངག་སྟེ། །མཐར་ཐུག་བྱིན་རླབས་ཆེན་པོ་ཡིས། །དང་པོ་ལྷན་གྱིས་བདེ་བར་འགྱུར། །ཅུང་ཟད་དེ་རྒྱུན་བསྲིངས་བྱས་པས། །ཉེས་ཀུན་སློང་ནས་སྡུག་བསྔལ་འབྱུང༌། །དཔེ་དྲི་མ་ལངས་པ་ལྟ་བུ་ཡིན། །དེ་རྒྱུན་ཅུང་ཟད་བསྲིངས་པ་ཡིས། །ཡོན་ཏན་རྒྱ་མཚོ་དཔུངས་ཀྱིས་འགྱུར། །འདི་ལ་མགོན་པོས་ལུང་བསྟན་པས། །ཡོངས་སུ་འཛིན་པའི་བཤེས་གཉེན་གྱིས། །མཚན་ཉིད་དཔག་ཏུ་མེད་པ་གསུངས།། །།ཅྀ་ཙམ་བརྩོན་འགྲུས་བྱས་པ་ཙམ་གྱིས་ཁམས་ངན་པར་འོང་བར་འདུག་པ་ལ་ཇི་ལྟར་བྱ་སྙམ་ན། སྣོད་བཅུད་དུ་འཛིན་པ་བཟློག་པའི་ཕྱིར། །འབྱུང་བ་རིམ་རྩེགས་གསུང་ན་ཡང༌། །ཉན་ཐོས་རང་རྒྱལ་ཡིན་པའི་ཕྱིར། །ཡཾ་ལས་རླུང་གི་དཀྱིལ་འཁོར་གྱིས། །འོད་ཟེར་སྤྲོས་པས་སེམས་ཅན་གྱི། །སྡིག་དང་སྒྲིབ་པ་བསལ་ནས་ཀྱང༌། །ཡི་དམ་ལྷ་རུ་གྱུར་པ་ལས། །འོད་ཟེར་ཚུར་འདུས་རང་ལ་ཐིམ། །དེ་ལས་གྱུར་པའི་དཀྱིལ་འཁོར་དུ། །བསྒོམས་པས་དེས་ཀྱང་སེམས་ཅན་གྱི། །མ་ལུས་རྒྱ་ཆེན་དོན་འབྱུང་སྟེ། །འདི་བྱང་ཆུབ་སེམས་ཀྱི་རྒྱུ་འབྲས་ཡིན། །དེ་བཞིན་གཤེགས་པ་ཐམས་ཅད་ལ། །འོད་ཟེར་མེད་པས་འགྲོ་བ་ཀུན། །སྨིན་ཅིང་གྲོལ་བར་བྱས་པ་མེད། །རབ་གནས་ལ་སོགས་གསང་སྔགས་ཀྱི། །ཕྲིན་ལས་ཀུན་གྱི་རྩ་བ་ཡིན།། །།དམ་པ་རྒྱ་གར་གྱི་ཞི་བྱེད་དུ། །ནད་དང་སྡུག་བསྔལ་བྱུང་གྱུར་ན། །རིག་པ་རྟེན་དང་ཕྲལ་ཞེས་གསུང༌། །ཇོ་བོ་ཆེན་པོ་ལྷ་ཅིག་གིས། །དངོས་པོ་ཅིག་ལ་གཞུག་ཅེས་གསུང༌། །ཇོ་མོ་ལབ་སྒྲོན་གདམ་ངག་ལས། །ཐབས་ལམ་ནམ་མཁའ་སྒོ་འབྱེད་ཡོད། །ཕ་འཇིག་རྟེན་མགོན་པོ་རིན་ཆེན་ལ། །ཟབ་མོ་རྟེན་འབྲེལ་མངའ་བ་དེ། །ཟབ་མོ་ལུས་ངག་ཡིད་གསུམ་ལ། །རྩོལ་བསྒྲུབ་འབད་རྩོལ་བྱས་པ་ཡིས། །བདེ་བ་མ་ཡིན་སྡུག་བསྔལ་འབྱུང༌། །རླུང་ལྡང་འཇུག་གཉིས་ཀྱིས་སྦྱོར་བ་དེས། །གཤིས་ལ་གནས་པ་མེད་པས་སོ། །འདི་ལ་ཚ་ཚ་འདེབས་པ་དང༌། །ཆུ་གཏོར་གཏོང་བ་ལ་སོགས་པ། །དཀར་ཕྱོགས་དགེ་བས་ཡོན་ཏན་འཕེལ། །ཨེ་མ་ངོ་མཚར་མི་ཆེའམ།། །།

བླ་མ་ལ་ཇི་ལྟར་འབུལ་བ་བྱས་པ་ལྟར། སློབ་མ་ལ་ཡང་དེ་བཞིན་དུ་འོང་བར་འགྱུར་བས། དཔལ་ལྡན་མར་པ་ལྷོ་བྲག་པས། །རྗེ་བཙུན་ཆེན་པོའི་ཞབས་ཏོག་ལ། །བརྟགས་ཀྱང་རྟེན་འབྲེལ་མ་མཛད་ལ། །འདིར་ཆུའམ་ནས་སམ་མེ་ཏོག་གིས། །ལེགས་པར་བཀང་ནས་དཀར་རྫིས་བྱུང༌། །བཀྲ་ཤིས་ཤིང་གི་སྟེང་བཞག་ནས། །བཟློག་པའི་ཐབས་ལ་མཁས་པ་ཡིན། །མཚན་ཉིད་ལྡན་པའི་བླ་མ་ལ། །བཟང་པོ་ལྟ་བུར་སྣང་བས་ཀྱང༌། །དངོས་པོ་ངན་པས་འབབ་པ་ཡི། །ན་ཞིང་འཆི་བར་འགྱུར་ངེས་པས། །བུ་ཀུན་རྫོབ་སྣང་བ་བན་བུན་ལ། །ཇི་ལྟར་བྱས་པའི་འབྲས་བུ་དེ། །བཟང་ངན་ཁྱད་མེད་རྣམ་སྨིན་འབྱུང༌། །འདི་ཆོས་རྗེ་བླ་མ་རིན་ཆེན་གྱི། །ཕྱག་བཞེས་རྟེན་འབྲེལ་ཟབ་མོ་ལགས།། །།མཛེ་ནད་ལ་བྱམས་སྙིང་རྗེ་མེད་པར་ལྷ་བསྒོམས་པས་ཕན་ནམ་སྙམ་ན། འཇིགས་སུ་རུང་བའི་གནོད་པ་དེ། །ཆུ་བདག་འཁོར་བཅས་ཀྱིས་བྱས་པ་མིན། །ཞེ་སྡང་གདུག་པའི་ང་རྒྱལ་དེས། །ཁྲོ་བོ་ཆེན་པོར་བསྒོམས་ན་ཡང༌། །རང་ཉིད་ལ་བྲུབ་ཀ་བྱས་པར་ཟད། །བྱམས་དང་སྙིང་རྗེ་བྱང་ཆུབ་སེམས། །ཕན་དང་བདེ་བའི་འབྱུང་གནས་ཀྱིས། །གནས་སྐབས་མཐར་ཐུག་མ་ལུས་པའི། །བདེ་སྐྱིད་ཡོན་ཏན་ཀུན་འབྱུང་བས། །ཞག་དང་ཟླ་བ་འགའ་རེས་ཀྱང༌། །ཉེས་པའི་སྐྱོན་ལས་གྲོལ་བར་འགྱུར། །འདི་ངོ་མཚར་བས་ཀྱང་རྨད་དུ་བྱུང༌།། །།དུས་མཆོད་བཞི་བསོད་ནམས་ཆེ་བའི་རྒྱུ་མཚན་ཅི་ཡིན་སྙམ་ན། ཤིན་ཏུ་གཉན་པའི་དུས་ཚོད་དེར། །ཉོན་མོངས་རྣམ་པར་རྟོག་པའི་ཚོགས། །ཉེས་ཀུན་རྣམ་པར་འཛོམས་པར་འགྱུར། །བོད་ཁམས་སྐྱོང་བའི་བསྟན་མ་རྣམས། །ཨུ་རྒྱན་རྒྱལ་པོས་བཏུལ་བ་ཡིས། །དམ་ཚིག་བདར་བས་ལས་རྣམས་གྲུབ། །གཏི་མུག་ཝ་ར་ཎ་སཱིར་ཏེ། །ཨེ་ལའི་འདབ་སོགས་ཀླུ་རྣམས་དང༌། །མཉན་དུ་ཡོད་པ་ཞེ་སྡང་སྟེ། །གནོད་སྦྱིན་གདུག་པའི་ཚོགས་རྣམས་དང༌། །བྱང་ཆུབ་སྙིང་པོར་འདོད་ཆགས་ཏེ། །བདུད་ཀྱི་སྡེ་རྣམས་བཏུལ་བ་ཡི། །ཆོས་སྐྱོང་སྲུང་མ་ཆེན་པོར་བཞུགས། །ཁྱད་པར་དེ་དང་གཞན་ཡང་འདྲ། །དེ་ཕྱིར་དུས་ཀྱི་མཆོད་པ་དག

།ནན་ཏན་ཆེན་པོས་བཟུང་བར་བྱ།། །།ཉོན་མོངས་པའི་སྔོན་དུ་བྱང་ཆུབ་ཀྱི་སེམས་གཏོང་བའི་དགོས་པ་ཅི་ཡིན་སྙམ་ན། སྤྱིར་ཉོན་མོངས་རྣམ་པར་རྟོག་པའི་ཚོགས། །སྤང་བྱ་གཉེན་པོ་གདོད་ནས་མེད། །དེ་ཉིད་ཤེས་ཤིང་རྟོགས་གྱུར་ན། །རིག་པ་ཡེ་ཤེས་ཀྱི་དབང་བྱས་པས། །དེ་བཞིན་གཤེགས་པའི་དཀྱིལ་འཁོར་ཡིན། །མི་ཤེས་གཏི་མུག་དབང་གྱུར་པས། །ཁམས་གསུམ་འཁོར་བ་སྡུག་བསྔལ་མྱོང༌། །རྟོགས་པའི་གང་ཟག་དེ་ཉིད་ལ། །མི་དགེར་གྱུར་པ་གང་ཡང་མེད། །དེ་ཡང་བྱང་ཆུབ་ཆེན་པོར་བསྔོ། །རྟོགས་པར་མ་གྱུར་གོ་བས་ཀྱང༌། །སྲིད་པ་ནུས་མེད་དུ་བཏང་བ་ཡིན། །མཚན་ཉིད་ཕ་རོལ་ཕྱིན་པ་དང༌། །གསང་སྔགས་ཐེག་པ་ཁྱད་པར་མེད། །བླ་ན་མེད་པ་འདོད་ཆགས་ལ། །དགའ་བ་བཞི་དང་སྐད་ཅིག་བཞི། །བཅུ་དྲུག་བྱས་པས་འགྲུབ་མི་འགྱུར། །ཐ་མལ་ཕུང་པོའི་གཉེན་པོ་དེ། །ཡི་དམ་ལྷ་ཉིད་ཡིན་གྱུར་ཀྱང༌། །རིལ་པོ་གཅིག་འཛིན་གྱི་ཤེས་པ་དེ། །དབེན་པ་ཁམས་དང་སྐྱེ་མཆེད་སོགས། །འཁོར་ལོའི་བྱེ་བྲག་མཐའ་ཡས་འགྱུར། །ངག་དང་སེམས་ཀྱང་དེ་བཞིན་ནོ། །གཏི་མུག་གདོད་ནས་ཡོད་མ་མྱོང༌། །བདེ་གཤེགས་སྙིང་པོ་ཁམས་དགེ་བ། །མི་ཤེས་འཁོར་བའི་འབྱུང་ཁུངས་ལ། །རྣམ་དག་བཙལ་བས་འགྲུབ་མི་འགྱུར།། །།རྗེ་གོང་མའི་ཞལ་ནས། །དཔལ་འཁོར་ལོ་སྡོམ་པའི་ཞལ་མཐོང་ན། །འཇིགས་སུ་རུང་བའི་ཀླུ་འབྱུང་བ། །དེ་ཉིད་དེ་རུ་འགྱུར་བ་དེ། །གང་མི་འདོད་པ་འབྱུང་ལགས་པ། །དངོས་གྲུབ་འབྱུང་བའི་མཚན་ཉིད་ཡིན། །འོན་ཀྱང་ཀླུ་ཉིད་གསུངས་པ་དེ། །གང་ཟག་གི་རིགས་ལ་དགོངས་པ་ལགས།། །།དུར་ཁྲོད་ལ་སོགས་པའི་གནས་ཀྱིས་དངོས་གྲུབ་ཉེ་བའམ། ཆེ་བ་ཡིན་ནམ་སྙམ་ན། འཇིགས་ཤིང་ཉམ་ངའི་གནས་རྣམས་སུ། །རྣལ་འབྱོར་རབ་འབྲིང་ཐ་མ་ཡི། །རིམ་པས་སྲོག་གི་བར་ཆད་དང༌། །དངོས་གྲུབ་ཡོན་ཏན་དུ་མ་སྟེར། །དོན་ལུང་མ་བསྟན་དུ་འོང་བ་ཡིན།། །།དམུ་ཆུ་ལ་སོགས་པའི་ནད་ཆེན་པོ་ལ་སོགས་པས་བསོད་ནམས་ཆེན་པོར་བྱུང་ན།

དེ་ཇི་ལྟར་ཡིན་སྙམ་ན། འཇིགས་དང་སྡུག་བསྔལ་མེད་པ་ཡི། །ཆུ་བོའི་རླབས་བཞིན་འཕྱོ་བས་ན། །སྣང་བ་དགྲ་ཡི་འདུ་ཤེས་སྐྱེ། །ཉོན་མོངས་སྲེད་པའི་མཐུ་སྟོབས་ཀྱིས། །རང་ལུས་རྒྱས་ཤིང་གང་བའི་ཚེ། །དུག་གསུམ་འབར་བས་འཁྲུག་པ་དང༌། །བྱམས་དང་སྙིང་རྗེ་བྱང་སེམས་ཀྱིས། །ཁྱད་པར་གྱི་དགོས་པ་བསྒྲུབ་པ་ཡིན། །སྤྱི་ལ་ཡོན་ཏན་མ་ལུས་དང༌། །བྱེ་བྲག་ཐ་དད་ཐ་དད་པས། །རྩ་བའི་དམ་ཚིག་མིག་བཞིན་བསྲུང༌། །ཚད་མེད་སྙིང་རྗེ་ཆེན་པོ་ཡིས། །ཉེས་ཚོགས་བདུད་ལས་རྒྱལ་ན་ཡང༌། །དཀར་ཕྱོགས་དགེ་བའི་ཆོས་རྣམས་ལ། །རྒྱུན་ཆད་མེད་པའི་སྦྱོར་བས་འགྲུབ། །ཐུབ་པ་ཆེན་པོ་འོད་བསྲུངས་ནས། །མཁྱེན་བཞིན་བཞུགས་དང་འབྱོན་པ་དང༌། །བལྟམས་དང་རྫོགས་སངས་རྒྱས་པ་ཡིན། །དམིགས་དང་རང་བཞིན་ཐམས་ཅད་ལ། །ནོར་མ་ནོར་གོ་བར་བྱུང་ན་ནི། །རྡོ་རྗེ་འཆང་ཆེན་བཅོམ་ལྡན་ཡིན།། །།ཆར་འབེབས་པའི་གནད་གང་ཡིན་སྙམ་ན། འཇིག་རྟེན་ཁམས་ཀྱི་སེམས་ཅན་རྣམས། །ལས་མི་དགེ་དྲག་པོས་དབང་བྱས་པས། །ཆར་ཆུ་དུས་སུ་མི་འབབ་ཅིང༌། །ཉེས་པ་རྣམ་པ་སྣ་ཚོགས་འབྱུང༌། །བྱམས་དང་སྙིང་རྗེར་ལྡན་པ་ཡིས། །སྐྱེས་བུ་ཆེན་པོ་ཅིག་ཡོད་པས། །ཕྲིན་ལས་བསྒྲུབས་པས་ཆར་པ་འབབ། །དཔལ་གྱི་ལྷ་མོའི་དམ་ཚིག་གིས། །ཀླུ་དང་ས་ཡྀ་སྙིང་པོ་ཡི། །ཐུག་དམ་རྒྱུད་བསྐུལ་དེ་ནས་འབྱུང༌། །ཆོས་ལྔ་དག་ལ་འབད་བྱས་ན། །དེ་ལས་འབྱུང་བར་ངེས་པ་སྟེ། །སྣང་བ་རང་གི་སེམས་ཀྱི་ཕྱིར། །བྱམས་པ་ཆེན་པོའི་མཐུ་སྟོབས་ཀྱིས། །མི་མཐུན་རྐྱེན་ལས་སྐྱེས་པ་ཡི། །རིག་པ་ངར་དང་ལྡན་པའི་ཚེ། །ལྷ་དབང་ལྷ་མིན་འཇོམས་པ་དང༌། །བདེན་པའི་ཚོགས་རྣམས་འགྲུབ་པ་དང༌། །དེ་ལས་སྐྱེས་པ་འབྱུང་བ་དང༌། །བྱམས་པ་ཆེན་པོ་སྔོན་འགྲོ་བའི། །འཇིག་རྟེན་དབང་པོའི་ཀློང་ཞེས་པ། །ཏིང་ངེ་འཛིན་གྱི་མཐུ་སྟོབས་ལྟོས།། །།གང་ལ་ཡང་དུས་ཀྱི་གནད་སྐད་ཅིག་ལས་མེད་པས་འདིའི་དུས་སུ་བསྒོམས་ན་ཕྱི་མའི་ཉེས་པ་བཟློག་པའི་ཚད་གང་ཡིན་སྙམ་ན།

ཤེས་པ་ཕྲ་བར་གྱུར་ན་གོ། །ཟབ་པའི་གདམས་ངག་བསྟན་རྒྱུ་ཡོད། །འདོད་ཆགས་ཆོས་ལ་སྤྱོད་པའི་ཚེ། །བསྐྱེད་བྱེད་རྒྱུ་ཉིད་འབྱུང་བ་དེ། །དུས་དང་ཡུན་གྱི་ཁྱད་པར་གྱིས། །བྱུང་དང་མ་བྱུང་ཇི་ལྟ་བར། །རྟེན་འབྲེལ་ཚོགས་པའི་སྦྱོར་བ་ཡིས། །སྡོད་དང་འགྲོ་བ་དེ་དག་ལ། །ཁྱད་པར་དེ་ལས་མེད་པར་ངེས། །ངེས་པར་ཉམས་སུ་མྱོང་བས་གྲུབ། །དཔའ་བོ་དཔའ་མོ་ཐམས་ཅད་ཀྱིས། །མཁའ་ལ་ངེས་པར་འཁྲིད་བྱེད་ཅིང༌། །མཁའ་སྤྱོད་གནས་སུ་འགྲོ་བ་ལ། །ད་ལྟ་བཞུགས་པ་ངོ་མཚར་ཆེ།། །།བླ་མ་མཉེས་པས་དོན་འགྲུབ་པ་ཇི་ལྟར་ཡིན་སྙམ་ན། །རྟ་བརྒྱ་ཕུལ་བར་གྱུར་པ་བསད། །དེ་ན་འོངས་པ་དེ་ཉིད་ཐོབ། །གོ་བ་སྐྱེས་པས་རྟོགས་པ་ཕུལ། །དེ་ལས་ལོགས་སུ་འཁོར་འདས་མེད། །དེས་མ་ཕུལ་མེད་དེ་སྟོང་གསུམ་འདི། །གསེར་གྱིས་བཀང་བའི་དོ་མ་ཡིན། །འཁོར་ལོས་བསྒྱུར་རྒྱལ་ཚེ་གཅིག་གིས། །གླིང་བཞི་ལ་དབང་ཞིང་ས་ཀུན། །འབད་པས་རང་འཚོ་ཙམ་ལས་མེད། །འདི་རྣམ་དག་འགྲེས་སུ་གོ་བར་མཛོད།། །།སྔགས་ཀྱི་གྲངས་ཀྱིས་ཕན་ནམ་སྙམ་ན། ཁ་ཅིག་བསྒོམས་ཀྱང་མི་ཕན་ཞིང༌། །ཁ་ཅིག་ཡེངས་བས་གཞན་ལ་ཕན། །སྔགས་ཀྱི་དེ་ཉིད་མ་ཤེས་ན། །བཟླས་པ་དོན་མེད་གོ་བར་བྱ།། །།རྟེན་རྙིང་པའམ། ལྷ་འདྲེས་བཟུང་བའི་རབ་གནས་བྱེད་ན་ཇི་ལྟར་བྱ་སྙམ་ན། ལྷ་འདྲེས་བཟུང་བའི་རྟེན་རྣམས་ལ། །གང་ལྟར་བརྟགས་པ་དེར་འགྱུར་བས། །ཐམས་ཅད་ཏ་ཐ་སང་ཀྲ་ཧར། །སྟོན་པས་མ་ཐུལ་གང་ཡང་མེད། །ཆོས་སྐྱོང་ཡིན་པས་བྱམས་པ་དང༌། །སྙིང་རྗེ་བསྒོམ་སྟེ་རྒྱལ་པོ་ལ། །ཁོང་གི་ཆེད་དུ་དགེ་བ་སྤྱད། །ཉེས་པ་དེ་དང་བདག་ཅག་གིས། །རྗེས་ལ་དགེ་བ་མཉམ་པར་བྱ། །ཕྱི་ནས་འབྲང་བར་མི་འགྱུར་བར། །གཏོར་མ་གཏང་དེ་གཏེར་དང་མཛོད། །འདོད་པར་བསམས་ནས་དེ་གཏད་དོ། །གང་ལྟར་བྱས་ཀྱང་བདག་ཉིད་ལ། །གྲིབ་སྐྱོན་བྱུང་བས་ཕན་པ་ལ། །གནོད་པར་མི་འགྱུར་བདག་བསྲུང་བ། །ཉམས་ལེན་རིམ་པ་ཇི་ལྟ་བའོ། །དེས་ན་རྒྱལ་པོ་བླ་མ་དག

།བདག་ལ་ངོ་མཉམ་ཤེས་པར་བྱ།། །།བསྐྱེད་རིམ་ལ་བརྟན་པ་ཐོབ་ཀྱང༌། འདྲེར་སྐྱེས་པ་དང་གནོད་པ་བསྐྱེད་པ་དང་ཕན་པ་མི་འབྱུང་བའི་རྒྱུ་ཅི་ཡིན་སྙམ་ན། བྱང་ཆུབ་སེམས་ལས་སྐྱེས་པ་ཡིས། །གསང་སྔགས་བསྐྱེད་པའི་རིམ་པ་ལ། །མཚམས་སྦྱོར་གཞན་གྱིས་བྱས་གྱུར་ན། །དེ་འགྱུར་དཔུང་དང་སྟོབས་མེད་པས། །སྦྱོར་བའི་གནད་འདི་ཤེས་ནས་ཀྱང༌། །ལྷ་ཡི་བར་ཆད་ཅུང་ཟད་དེ། །ཅིས་ཀྱང་འབྱུང་སྟེ་ལྟ་བ་ཡིས། །ཐག་བཅད་དགེ་དང་མི་དགེའམ། །བཏང་སྙོམས་བདེ་སྡུག་ལ་སོགས་པ། །སྐུ་གསུང་ཐུགས་ཀྱི་ངེས་པ་བསྐྱེད། །འདིས་ནི་ཅུང་ཟད་མི་གཉན་པར། །གོ་རྟོགས་ལྡན་པས་ཤེས་པར་བྱ།། །།རྩ་དང་འཁོར་ལོའི་གྲངས་མང་ཉུང་ཟབ་པ་ཡིན་ནམ་སྙམ་ན་མ་ཡིན་ཏེ། རྩ་ཡི་གནས་ལུགས་མི་གཙོ་སྟེ། །རང་གི་བསམ་པས་བསྒྱུར་བའི་ཕྱིར། །ལམ་གྱི་རིམ་པ་གསུམ་དུ་གོ། །དེས་ན་འདུ་ཤེས་གཙོ་ཤེས་བྱ། །གཡོས་ལ་མཁས་པ་ལྟར་བཅས་པ། །དགེ་བ་མི་འདོད་གང་ཡང་མེད། །དེ་གཞན་གྱི་དབང་དུ་མི་བཏང་བར། །བདག་ཉིད་ཀྱིས་ནི་བསྒྲུབ་པར་བྱ། །འདི་བབས་ལ་གནས་ན་གདམས་ངག་གོ། །།སྡིག་པ་བཤགས་པ་དང་འདག་པའི་རྒྱུ་མཚན་གང་ཡིན་སྙམ་ན། ས་བོན་རྣམ་པར་ཤེས་པ་གང༌། །དེས་ཁྱད་པར་དུ་བྱས་པ་ལུས་ངག་ལས། །ལས་དེ་སེམས་ལས་འབྱུང་བའི་ཕྱིར། །སྐད་ཅིག་གིས་ལུས་དང་སྣང་བར་འགྱུར། །སྣང་བ་སེམས་ཀྱིས་དབང་བྱས་ཤིང༌། །རྒྱུ་རྐྱེན་རྟེན་འབྲེལ་ལས་འབྱུང་བའི་ཕྱིར། །ལས་ཇི་ལྟར་སྤྱད་པ་མི་ཟད་ཅིང༌། །གཉེན་པོ་བསྟེན་པས་འཇོམས་པར་འགྱུར། །རྐྱེན་མི་མཐུན་གནས་ནས་འབྱུང་བའམ། །ཞི་བར་བྱ་བའམ་སྒྲོལ་ལོ་ཞེས། །སྤྱི་དོན་རྣམ་གསུམ་གཞན་ལུགས་ལགས། །ཤིན་ཏུ་ཕྲ་བའི་རྣམ་པ་ཡིས། །གནས་ལུགས་ཀྱི་ངང་དུ་ལྷན་གྱིས་ཞི། །མདའ་གཞུ་ལྟ་བུའི་སྦྱོར་བ་ཡིས། །རྒྱ་མཚོ་ཆེན་པོའི་ཕ་རོལ་བརྒལ། །མེ་དཔུང་འབར་བ་ཆེན་པོ་ཡིས། །དངོས་པོ་མ་ལུས་ཐལ་བར་བརླག །འབར་བའི་མགོ་བོ་མི་བཟད་པས། །སྟེང་གི་ཆུ་རྒྱུན་འབབ་པ་གཅོད། །རྒྱ་མཚོ་ཆེན་པོར་བྱིང་བའི་ཚེ། །རྣམ་དག་ནམ་མཁའི་མཐོང་ཁུང་དབྱེ། །ཅིས་ཀྱང་མི་ཕན་འཆི་གྱུར་ན། །ངེས་པར་འཕོ་བའི་གདམ་ངག་བརྩམ། །ཚེ་ཟད་པའི་མཐའ་རུ་མི་ཕྱིན་ན། །རྩ་རློན་ལག་པས་དཀྲུགས་པ་ལྟར། །སྨྱོ་འབོག་སྙིང་རླུང་གི་གནོད་པ་འབྱུང༌། །ཚེ་དང་ལས་ཟད་མཐར་ཐུག་ན། །ཆུ་ཁམས་ཟད་པའི་རྩ་དང་འདྲ། །འདི་བརྒྱུད་པའི་གདམས་ངག་ཉིང་ཁུ་ཡིན། །རྒན་པོ་མཛེ་པོ་རྟེན་ཞན་ལ། །བཙན་ཐབས་ཀྱི་འཕོ་བ་གསུངས་པ་དེ། །ངེས་པར་སྡུག་གྲིར་ཤི་བས་ན། །རབ་ཏུ་བྱུང་བས་མི་བྱ་གསུང༌། །གནད་ལྔ་དང་ལྡན་པའི་འཕོ་བ་འདི། །ཁྱད་པར་ཀུན་ལས་འཕགས་པའི་ཕྱིར། །ཡུལ་དང་བསམ་པ་རྩ་དང་རླུང༌། །དུས་ཀྱི་གནད་ཀྱིས་ཚེགས་མེད་པར། །དཔལ་རྡོ་རྗེ་འཆང་གི་གོ་འཕང་ཐོབ།།

།།གནས་ལས་བྱུང་བའི་གྲིབ་སེལ་གྱི། །གདམས་པ་དཔག་མེད་གསུངས་ན་ཡང༌། །ཐལ་ཚན་ཆུ་གྲང་གི་སྦྱོར་བ་དང༌། །རིམ་ཅིག་བྲི་དང་བསྟན་པར་བྱ། །བདག་གིས་ཏིང་འཛིན་རྩེད་མོ་ཡིས། །བྲག་ལ་མི་མཐུན་ཕྱོགས་རྣམས་འཕོས། །དེ་ལ་མེ་ཡི་སྦྱོར་བ་བྱས། །འབྱུང་བ་བཞི་པོ་འདྲ་བར་གདའ། །ངེས་པར་ཕ་ཕོགས་ཡིན་པའི་ཕྱིར། །ཅིས་ཀྱང་འབྱུང་བར་ངེས་པས་ན། །ཏིང་ངེ་འཛིན་གྱིས་ལེན་བྱེད་ཅིང༌། །ཏིང་འཛིན་གཅིག་པུས་སེལ་བ་ཡིན། །མོས་གུས་ལྡན་པའི་སློབ་མ་དེ། །དྲུང་དུ་ཕྱིན་དང་མ་ཕྱིན་མེད། །ཤིན་ཏུ་གཅེས་པར་གྱུར་ན་ནི། །དུས་ཡུན་རིང་གཅེས་པར་མཛད་པ་ཡིན། །མི་གཅེས་མྱུར་དུ་ཕྱུང་ངམ་སྙམ། །སྤྱིར་ཕན་དང་བདེ་བ་ཐམས་ཅད་ཀུན། །བསྐྱེད་པར་བྱེད་པའི་གདམས་ངག་ནི། །རིག་པར་ལྡན་པའི་ས་ག་མས། །རི་དྭགས་འཛིན་གྱི་རིམ་འགྲོ་ལྟར། །བརྟགས་ཤིང་དཔྱད་པས་རྟོག་པ་ཡིས། །ཕན་པ་བསྐྱེད་བྱེད་དེ་བསྟན་པས། །ནད་དང་སྡུག་བསྔལ་དག་ལས་ཐར། །འཚོ་བྱེད་སྨན་པའི་རྒྱལ་པོ་ཡིས། །ས་ཡི་སྟེང་འདི་སྨན་གྱིས་གང༌། །ཐམས་ཅད་རྟོགས་པས་མཁས་པ་ཡིན། །འདི་འཇིག་རྟེན་རིག་བྱེད་ཐམས་ཅད་དང༌། །ཐུབ་པའི་དམ་ཆོས་མ་ལུས་པ། །ཐོག་མ་བར་དང་མཐར་དགེ་གང༌། །དང་པོར་དགེ་བ་བར་དང་མཐར། །དགེ་བ་གཅིག་པུར་འགྱུར་བ་འདི། །མྱོང་བ་ཅན་གྱི་དམ་ཆོས་ཡིན།། །།རྫས་ཀྱི་རྟེན་འབྲེལ་ཤེས་པ་དེ་མཆོག་ཡིན་ནམ་སྙམ་ན། ཕྱི་རོལ་རྟེན་འབྲེལ་མ་ལུས་པ། །མོ་བོན་ཇུ་ཡག་དང་ཁྱད་པར་མེད། །བདག་ལ་ལོ་གསུམ་བར་དུ་བྱུང༌། །བདག་ནི་ཤིན་ཏུ་གསང་དམ་པས། །ཕྱི་རོལ་དུ་མ་ཤོར་བསམ་པའི་གནད། །མི་རྟག་རྟེན་འབྲེལ་གོ་བའི་ཕྱིར། །ཐུབ་པའི་གསུང་རབ་ཐམས་ཅད་ཀྱིས། །དམ་པའི་ཆོས་སུ་ཕེབས་པ་ཡིན། །རླུང་གི་སྟོབས་ཀྱིས་བསལ་བ་ལས། །སྐྱོན་དང་ཡོན་ཏན་གང་ཡང་མིན། །སྣང་ཞིང་ཤེས་པ་དེ་དག་ཀུན། །མཁྱེན་པའི་ཡེ་ཤེས་ཁྱད་པར་མེད། །འཁོར་བ་སྡུག་བསྔལ་རྒྱ་མཚོ་དེ། །ཕྱག་རྒྱ་ཆེན་པོར་ཡོང་བ་ལས། །རྫུ་འཕྲུལ་རྟགས་དང་མཚན་མས་མིན། །འདི་བོན་པོས་སྐྱུག་ལོག་ཡི་ཆད་ལགས།།

།།རང་གི་འཁོར་གཅེས་པ་སྙིང་པོར་གྱུར་པ་ཚེ་རིང་བར་འདོད་ན་ཇི་ལྟར་བྱ་སྙམ་ན། རྒྱ་མཚོ་ལྟ་བུའི་ཚོགས་སྐྱོང་བའི། །དགེ་བའི་བཤེས་གཉེན་ཆེན་པོ་རྣམས། །རང་དང་འཁོར་རྣམས་ཚེ་རིང་ཞིང༌། །བཀྲ་ཤིས་བདེ་ལེགས་འབྱུང་བ་དང༌། །ཁྱད་པར་བར་ཆད་མེད་འདོད་ན། །རང་བསྐྱེད་རིམ་བརྟན་པ་གཞིར་བཞག་པས། །མ་འོངས་འབྱུང་བ་ཡི་དམ་ལྷར། །བསྒོམས་པས་མཐོང་ཚད་ལྷར་འགྱུར་ལགས། ཁྱད་པར་གཅེས་པ་དེ་བཞིན་ནོ།། །།སྲོག་ཐིག་ལེར་གཞུག་པའི་མན་ངག་ནི། །ནད་དང་སྡུག་བསྔལ་ཞི་བ་དང༌། །ཏིང་འཛིན་བཟང་པོ་སྐྱེ་འདོད་པས། །དང་པོར་ཉོན་མོངས་ལམ་དུ་བཏང༌། །དེ་རྗེས་བྱང་ཆུབ་སེམས་ལས་བྱུང་བ་ཡི། །ཁམས་གསུམ་བདག་པོ་ཆེན་པོ་ཡིས། །འོད་མ་འགྲིམ་པ་ལྟ་བུ་ལ། །ཨིནྡྲ་ནི་ལ་མཚན་གྱི་འོད། །འབར་བ་རྩ་བ་ལྟ་བུར་བསྒོམ། །རླུང་ཨ་ཝ་དྷུ་ཏཱིར་ཚུད་གྱུར་པས། །མཐའ་དབུས་མེད་པར་བདེ་ཆེན་འབར། །སེམས་ནི་གཟུགས་ཀྱི་ཁམས་ཉིད་དེ། །འོད་གསལ་ཁམས་གསུམ་ངོ་བོ་ཉིད། །དེ་རྒྱུན་ཆད་མེད་པར་བསྐྱང་བར་བྱ།། །།གཞན་གྱིས་གནོད་པ་བྱས་པ་ལ་བྱམས་སྙིང་རྗེ་བསྒོམས་པས་དེ་འཆི་བ་ངེས་པར་འདུག་པས་མི་འཆི་བའི་ཐབས་ཡོད་དམ་སྙམ་ན། འཁོར་འདས་མཉམ་ཉིད་རྟོགས་གྱུར་པས། །ཕན་དང་གནོད་པ་འབྱུང་བ་དང༌། །བྱམས་དང་སྙིང་བརྩེ་ཡོད་པར་གཅིག །ངེས་པར་ཕུང་བར་གྱུར་པ་ཡིན། །མ་འོངས་དུས་སུ་ཐུགས་རྗེས་བཟུང༌། །དེ་ལས་གཞན་པའི་གདམས་ངག་མེད། །མ་བསྒོམས་དུས་སུ་འབྱུང་བ་དེ། །དམ་ཆོས་ཕྱག་རྒྱ་ཆེན་པོ་ཡིན། །བསྒོམས་པས་ཉམས་སུ་མྱོང་བ་དེ། །རྣལ་འབྱོར་ཏིང་འཛིན་ཁ་ཟས་ཡིན། །གཞན་དོན་བསྒོམས་པས་འབྱུང་བའི་ཕྱིར། །མི་མཐུན་བསལ་བས་བཅོས་པར་བྱ། །བདེ་བ་འགྲོ་བ་ཐམས་ཅད་འདྲེན། །མི་རྟོག་ཏིང་འཛིན་སྐྱེ་བའི་གནས། །ཕྱི་རོལ་ཡུལ་ལ་དམིགས་པ་དེ། །འཕྲོས་པས་རྒྱལ་བའི་ཐུགས་དམ་བསྐང༌། །སྟོང་ཉིད་ངང་དུ་གནས་པ་དེ། །བསྡུས་པས་ཡུམ་གྱི་མཁའ་ལ་འཁྱིལ། །འདི་འགྲོ་བའི་དོན་ཕྱིར་དེ་བཞིན་གཤེགས།།

།།ཚད་མེད་བཞི་སེམས་ཅན་གྱི་དུས་ན་གང་ཡིན་པ་དང༌། ཡོན་ཏན་ཅི་སྐྱེ་སྙམ་ན། བྱམས་པས་སེམས་ཀྱི་རྣམ་པར་གདུངས། །ཡི་མུག་སྙིང་རྗེ་ཆེན་པོ་ཉིད། །དགའ་བ་ཡུལ་ལ་འདོད་ཅིང་ཆགས། །བཏང་སྙོམས་རྣམ་པ་གསུམ་དུ་འདོད། །ཀུན་ཁྱབ་བྱམས་པ་ཆེན་པོའི་སེམས། །དེ་ཡི་རྗེ་འབྲངས་སེམས་ལས་བྱུང༌། །ཡོན་ཏན་སྒྲུབ་པ་མན་ངག་གནད། །སྙིང་རྗེ་གནོད་པའི་སྒོར་གྱུར་པས། །གཤེ་དང་བརྡེག་དང་འཇིགས་པར་བྱེད། །དབང་ནི་འདོད་པའི་གནས་གྱུར་པ། །དེ་བས་ལྷག་པ་ཡོད་པའི་ཕྱིར། །དེ་ཡི་རྫས་ཀྱི་སྦྱོར་བ་རྣམས། །དཔལ་ལྡན་རྡོ་རྗེ་འཆང་གིས་གསུངས། །བདེ་གཤེགས་རིགས་ལྔའི་དངོས་གྲུབ་ཀུན། །དབྱེར་མེད་རང་བཞིན་གྱིས་ལེན་གྱུར་པས། །ཕྱི་ནི་དགའ་ཞིང་ཉམས་བདེ་སྟེ། །ནང་གི་དངོས་གྲུབ་དེ་ཉིད་ཀྱང༌། །བདག་ཉིད་གཅིག་པའི་འབྲེལ་པ་ཡིས། །དོན་རྩ་བའི་རྫས་ཀྱི་གནད་དུ་ངེས།། །།ཕྱག་རྒྱ་ཆེན་པོའི་ཁྲིད་མ་གཏོགས་པའི་བསྐྱེད་པའི་ཐབས་ཡོད་དམ་སྙམ་ན། སྦྱོར་བའི་ཆོས་ཀྱི་དབང་བྱས་པའི། །བདེན་པ་གཉིས་ཀྱིས་མན་ངག་དང༌། །ཐུན་འཇོག་ཨ་རོ་ལ་སོགས་པ། །ཁོང་རང་གྲུབ་མཐའི་བྱེ་བྲག་རྣམས། །བསྒོམས་པར་གྱུར་པའི་དུས་གཅིག་ན། །ངོ་སྤྲོད་བྱས་པས་ཆོག་པ་ཡི། །གཅིག་ཏུ་འདྲེ་བའི་དུས་གནས་ཡོད། །ཉམས་སྐྱེས་པ་འདག་པར་ནུས་པ་ཡི། །རྡོ་རྗེ་འཆང་ཆེན་བླ་མ་དགོས། །འཇིག་རྟེན་མགོན་པོས་མཛད་པ་ལགས།། །།རིན་པོ་ཆེའི་བུ་སློབ་ལ། རྣམ་པར་ཐར་པ་དང་རྟོགས་པ་ཐ་དད་པར་འོང་བར་འདུག་པ་དེ་ལ་ཇི་ལྟར་བལྟ་སྙམ་ན། སེམས་ཅན་ཀུན་གྱི་ཉོན་མོངས་དང༌། །བྱང་ཆུབ་སེམས་དཔའི་སྤྱོད་པ་དང༌། །སངས་རྒྱས་རྣམས་ཀྱི་འཕྲིན་ལས་འདི། །རྒྱུ་དང་ལམ་དང་འབྲས་བུ་ཡིས། །ཐ་དད་རིམ་པ་གསུམ་དུ་གནས། །འདི་ཤེས་ཤིང་མཐོང་བས་འགྲོ་བ་ལ། །ཡུན་རིང་བསྐལ་པར་བསྒོམ་མི་དགོས། །དེ་ཉིད་མཐོང་བར་མ་གྱུར་ན། །བསྐལ་པ་ལྷག་པར་བསྒོམས་ན་ཡང༌། །འབྲས་བུ་ཐོབ་པའི་དུས་མེད་པས། །གྲངས་མེད་བསྐལ་པས་ག་ལ་ཕན། །གྲུབ་མཐའ་ཐ་དད་སྣ་ཚོགས་པ། །བཟུང་ན་ཡོན་ཏན་མི་སྐྱེ་བས། །སེམས་རྟོགས་པའི་གང་ཟག་མིན་པ་མེད། །རྟོགས་པ་དེ་ཉིད་གཞིར་གྱུར་པའི། །ཡུལ་གྱི་དངོས་པོ་རྟོགས་པ་ཡི། །བྱེ་བྲག་མཐའ་ཡས་ཚད་མེད་པས། །ཨེ་མ་རྣམ་ཐར་བསམ་མི་ཁྱབ། །དེ་ལྟར་བལྟས་པས་ཡོན་ཏན་གྱི། །ཕུང་པོ་ཆེན་པོ་ཁྱེད་ལ་སྐྱེས། །སྡེ་འཁྲུག་བྱས་པའི་གནས་ལ་སོགས། །གྲིབ་ཀྱིས་སེམས་ལ་ཕོག་གྱུར་ཅིང༌། །ཤིང་སྐམ་དང་འདྲ་བར་གྱུར་པ་ལས། །སྣང་བ་ཟིལ་གནོན་གྱི་གདམས་ངག་དགོས། །འདི་ལ་དཀོན་མཆོག་གསུམ་གྱི་རྟེན། །ཚ་ཚ་འདེབས་པ་ལ་སོགས་དང༌། །ཐུབ་པས་གསུངས་ཤིང་བྱིན་རླབས་པ། །ཟབ་མོའི་མདོ་སྡེ་བསྒྲགས་པ་དང༌། །དགེ་སློང་བཞི་སྡེ་ལ་སོགས་པར། །བྱིན་གྱིས་བརླབ་པར་ཞུ་བ་འདི། །ཕྱི་ཡི་རྟེན་ཅིང་འབྲེལ་པ་ཡིན། །ནང་ཏིང་ངེ་འཛིན་གྱི་བྱེ་བྲག་ནི། །ཐབས་དང་ཤེས་རབ་ཀྱི་བོགས་འདོན་གྱི། །མན་ངག་ལ་བརྟེན་ཟབ་མོའི་རླུང༌། །བཅོམ་ལྡན་འདས་ཀྱིས་དབུ་སྙུང་བཞེས། །སེམས་ལས་སུ་ཅུང་ཟད་རུང་བའི་ཚེ། །ཞེ་སྡང་འཕོ་བའི་བྱེད་ལས་གཅིག

།གཉིས་ཀས་འཆི་བར་བྱེད་པ་ཡིན། །སློབ་མ་རྣམས་ལ་གདམས་པ་དེ། །འདོད་ཆགས་ཞེ་སྡང་གཏི་མུག་ལ། །ཞེ་སྡང་གིས་ནི་མཐར་བྱེད་འགྱུར། །འདིར་ཡང་འདོད་པའི་ཡུལ་དེ་རུ། །ཞེ་སྡང་གི་དེ་ཡི་ལུས་སུ་འགྱུར།། །།དང་པོ་བསོད་ནམས་བྱུང་ནས་ཕྱིས་བསོད་ནམས་ཆུང་བ་དེ་རྒྱུ་གང་ཡིན་སྙམ་ན། དྲན་དང་ཤེས་བཞིན་བག་ཡོད་དང༌། །ཆོག་ཤེས་ནོར་རྣམས་དོན་གཅིག་ཕྱིར། །སྔ་མའི་ཐོག་ཏུ་མ་གནས་ནས། །ཕྱི་མ་འདོད་པའི་སྐྱོན་གྱིས་འབྱུང༌། །སྔ་མ་དེ་ཉིད་ཆོག་ཤེས་ན། །ཡོན་ཏན་ངོ་བོ་ཉིད་ཀྱིས་སྐྱེ། །ཐུབ་པའི་དམ་ཆོས་མ་ལུས་པ། །མི་ཆོས་མདུན་ཆོས་ཟབ་མོ་ཡིན། །གཤིས་ཐ་དད་དུ་ཡོད་པས་མི་འགྱུར་བར། །སྦྱོར་དངོས་གཉིས་པོ་མི་འགྱུར་ཡང༌། །རྗེས་ལ་འཁོར་བ་བསྐྱེད་པར་འགྱུར། །བསམ་པ་མི་དགེ་བའི་བསམ་པ་དང༌། །གཉིས་མེད་དབྱེ་བ་མེད་གྱུར་ཀྱང༌། །ཕྱི་མ་བསྒྲུབ་བྱེད་ལས་ཀྱིས་འབྱེད། །འདི་ཡོན་ཏན་རྒྱ་མཚོ་བསྐྱེད་པའི་གཞི།། །།མན་ངག་འདི་རྣམས་མི་བཞེད་ཡང་བསྒོམས་པས་ཕན་པར་འདུག་པ་ཅི་ཡིན་སྙམ་ན། བློ་སྦྱོང་གི་མན་ངག་ཟབ་མོ་དང༌། །བདག་ཉིད་ཆེན་པོའི་བྷ་ལིང་གིས། །ལུས་སྲོག་གཉིས་ལ་ཆགས་ཞེན་བྲལ། །ནད་དང་གནོད་པ་ལྡོག་པ་དེ། །གཤིས་འགྱུར་བ་མེད་པས་ཕན་ལགས་ཀྱང༌། །དོན་འདི་སུས་ཀྱང་གོ་བ་མེད། །སེམས་ཅན་ཀུན་གྱི་དོན་གྱི་ཕྱིར། །འཁོར་ལོ་མགོ་ལ་བཟོད་བྱ་བ། །སྡུག་ཅིང་བསྔལ་བར་དོགས་པའི་སེམས། །བཟོད་པའི་སྟོབས་ཀྱིས་ཟིལ་གྱིས་མནན། །འཁོར་ལོ་མཁའ་ལ་འཁོར་བ་དེ། །དོན་ངོ་བོ་ཉིད་ཀྱིས་མཁས་ལ་འབྱུང༌། །དེད་དཔོན་སྟོན་པའི་མན་ངག་མེད། །གལ་ཏེ་མན་ངག་ཡོད་གྱུར་ན། །ཅུང་ཟད་དེ་ལ་ལྟར་གྱུར་པས། །རང་བྱུང་བྱང་ཆུབ་སེམས་སུ་གནས། །ཕྱིར་མི་ལྡོག་པའི་ས་ཐོབ་བོ། །འདི་ཁྱེད་ཀྱི་དྲི་བ་ལ་བརྟེན་ཏེ། །དེ་རིང་གོ་བ་སྐྱེས་པ་མིན། །གནད་འདི་སྔ་ནས་མངོན་དུ་གྱུར། །སྤྱིར་འཇིག་རྟེན་མགོན་པོའི་བཞེད་པ་ཡིས། །ཕ་རྒྱུད་མ་རྒྱུད་གཉིས་ཀྱི་དོན། །བླ་མའི་གདམས་ངག་རིམ་པ་ཡིས། །དོན་འདི་འབྱུང་བར་གྱུར་པ་དེ། །ཞི་གནས་ཏིང་འཛིན་བཟང་པོ་ཡིན། །དེ་སྤྲོས་མེད་འོད་གསལ་དུ་རྟོགས་གྱུར་པས། །ལྷག་མཐོང་ཏིང་འཛིན་དག་པ་ཡིན། །ཕུན་ཚོགས་ཡོན་ཏན་མ་ལུས་པ། །བྱང་ཆུབ་སེམས་ལས་འབྱུང་བར་ངེས། །ངན་ཞིང་བརྙས་པར་གྱུར་པ་དེ། །བཟང་པོ་ཡིན་སྙམ་ང་རྒྱལ་སྐྱེ། །བཅུད་དགུ་ལྡན་པ་སྣོད་བྱས་ན། །མེ་ཡི་ནང་དུ་བསྲེགས་པས་དྲི་ངན་བྱུང༌། །གོས་བཟང་པོ་འདོད་ཀྱང་མ་རྙེད་དེ། །ཚད་མེད་སྙིང་རྗེ་ཆེན་པོ་ཡིས། །འགྲོ་བའི་དོན་ཕྱིར་འབད་པ་དེས། །ཕུན་ཚོགས་ཡོན་ཏན་རྒྱ་མཚོ་བྱུང༌།།

།།མིའི་ལུས་དགེ་བ་བཅུས་འགྲུབ་པ་ལ་ཆགས་སྡང་གིས་མཚམས་སྦྱར་བའི་རྒྱུ་གང་ཡིན་སྙམ་ན། ཁམས་གསུམ་འཁོར་བའི་སེམས་ཅན་རྣམས། །ལས་དགེ་དང་མི་དགེ་ལུང་མ་བསྟན། །ཆགས་སྡང་རྨོངས་གསུམ་ཀུན་གྱིས་བསྐྱེད། །སྐྱེ་མེད་ཆོས་སྐུས་འཁོར་བ་སྤོང༌། །བྱམས་པ་བྱང་ཆུབ་སེམས་ཉིད་ལ། །འཁོར་གསུམ་དུ་རྟོག་པ་མ་རིག་པ། །དེ་དང་མཐུན་དང་འགལ་རྐྱེན་གཉིས། །ཆགས་ཤིང་སྡང་བ་ཁྱད་པར་ཆོས། །འཁོར་བ་སྐྱེད་བྱེད་བྱེད་པའི་གཞི། །མི་གནས་མྱ་ངན་འདས་པའི་བདག །སངས་རྒྱས་རྣམས་དང་སེམས་དཔའ་དང༌། །འཁོར་འདས་ཐམས་ཅད་འདི་ལས་བྱུང༌། །འདི་ནི་རྨད་དུ་བྱུང་བའི་ཆོས། །དགེ་སྦྱོར་ལ་མཉམ་པར་བཞག་དུས་སུ། །བར་ཆད་བདུད་ཀྱི་ཚོགས་འབྱུང་བ། །དེ་ཉིད་ཆོམས་པར་མ་གྱུར་ན། །ཕྱིས་ཀྱི་བཀྲེན་རྙིང་ལྡང་བར་འགྱུར། །བླ་མེད་དབྱེ་དགོན་སྤོངས་པ་རུ། །ཐབ་ཏུ་འོང་བས་འབྲུམ་བུ་བྱུང༌། །སལ་སིལ་དང་ཁྲུལ་མ་བྱས་པས་ལྡོག །འདི་ལ་བྱང་ཆུབ་སེམས་ཉིད་དང༌། །ཆོས་ལྔ་དེ་དག་ཡིན་གྱུར་ཀྱང༌། །དངོས་པོ་དེ་ཉིད་ཕྱག་རྒྱ་ཆེ། །ཡི་དམ་ལྷ་རུ་གྱུར་པ་ཡིས། །སྔ་མ་བྱང་ཞིང་ཕྱིས་མི་འབྱུང༌། །དེ་ཕྱིར་དངོས་པོ་རེ་རེ་ཡང༌། །རྒྱལ་བ་རིགས་ལྔར་གྱུར་པའི་ཕྱིར། །རིགས་ཀྱི་དབྱེ་བ་བསམ་མི་ཁྱབ།། །།ཕྱི་ཡུལ་གྱི་དངོས་པོ་ནང་དུ་ཏིང་ངེ་འཛིན་བསྐྱེད་པར་བྱེད་པ་ནི། ཕྱི་རོལ་རྟེན་འབྲེལ་མ་ལུས་པས། །རང་གཞན་སྒྲུབ་པར་བྱེད་པ་འདི། །ཐུབ་པ་ཆེན་པོས་མཁྱེན་པ་ཡིན། །བདེ་ཆེན་སྐྱེ་བའི་གནས་དྲོས་པས། །བྱིན་རླབས་མ་ཡིན་ངོ་བོ་ཉིད། །རྟེན་འབྲེལ་གྲུབ་པས་འབྱུང་བ་དེ། །དཔལ་བིརྺ་ཆེན་པོའི་བཞེད་པར་གདའ། །འོན་ཀྱང་འགྲིག་དང་བསྒྲིག་མཁན་གང༌། །དཔལ་ལྡན་ནཱ་རོ་པཎ་ཆེན་གྱིས། །སྟོང་ཉིད་སྙིང་རྗེ་ཡིན་ཞེས་གསུངས། །ཁྱེད་ཀྱིས་ཅིས་ཀྱང་འདི་གཉིས་ལས། །གཞན་པའི་དམ་ཆོས་མ་ཚོལ་ཅིག། །།བྱ་བ་འགྲུབ་པའི་རྒྱུ་གང་ཡིན་སྙམ་ན། སྤྱིར་ཤེས་པའི་སྟོབས་ལ་གནས་པ་ཡི། །བྱ་བ་དང་བྱེད་པ་རྒྱ་ཆེན་འགྲུབ། །མཐོ་དམན་བྱ་བ་ཐམས་ཅད་ལ། །བདག་འཛིན་བཏང་བས་ཕྱལ་གྱིས་འགྲོ། །ཁྱེད་ཀྱི་ཐོག་ཏུ་དེ་འདྲ་བའི། །བྱ་བ་བྱུང་བ་ཇི་ལྟར་བསྒྲུབ། །གཅིག་པུ་གཉིས་སུ་མེད་པ་རུ། །རི་ཁྲོད་དགོན་པར་ཤད་ཀྱིས་འགྲོ། །དེ་བྱ་བར་དཀའ་བའི་སྤྱོད་པ་ཡིས། །དེ་ཡང་ཉོན་མོངས་སེམས་ཀྱིས་མིན། །དམ་པའི་ཆོས་ལ་བསྒྲུབ་པ་བྱས་གྱུར་ན། །ཕུན་སུམ་ཚོགས་པ་ཀུན་གྱིས་འདུ། །སྐྱུ་ར་ཡོན་བདག་ཉ་བཟང་གིས། །ཇ་ཞོ་ལྔ་ལ་ཡི་ཆད་དེ། །སྒྲུབ་པ་བྱས་པ་ཞེ་སྡང་ཡིན། །ཐུན་མོང་མ་ཡིན་གདམས་པ་ནི། །ཇི་ལྟར་བསྟན་དང་བཤད་པ་དང༌། །ལོ་རྒྱུས་མཐོ་དམན་ཐམས་ཅད་ཀུན། །རྩ་བར་གྱུར་པ་འདི་ལས་མེད། །མི་མཐུན་གནོད་པ་ཚན་ཆེན་ལ། །གཟུང་འཛིན་བྱས་ཤིང་བྲོས་ན་ཡང༌། །ཕྱི་ཕྱིར་འཇིགས་པ་ཆེན་པོ་སྐྱེ། །དེ་ཉིད་ཀྱི་ཐོག་ཏུ་བསྡད་ནས་ཀྱང༌། །ལམ་དུ་བཏང་བའི་མན་ངག་དང༌། །བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་ཡིས། །ཡོན་ཏན་རྒྱ་མཚོར་དཔུངས་ཀྱིས་འགྱུར། །ཉོན་མོངས་དུག་གི་དམག་ཚོགས་དེ། །གཉེན་པོ་ཡེ་ཤེས་རྡོ་རྗེས་འཇོམས། །བཅོམ་ལྡན་རྡོ་རྗེ་འཆང་ཆེན་དེས། །ཁྲོ་གཏུམ་རྔམ་པས་གདུག་པ་སྒྲོལ། །ཀུན་བཟང་ཆོས་དབྱིངས་ཁྱབ་པར་ཡང༌། །ཞི་བའི་བདག་ཉིད་ལྷུན་གྱིས་གྲུབ། །ཐུབ་མཆོག་བླ་མ་མཉེས་བྱའི་ཕྱིར། །གུས་པའི་བདག་ཉིད་ཕྱི་བཞིན་འབྲང༌། །ཕྱི་རོལ་ཡུལ་གྱི་རྐྱེན་དབང་གིས། །སྐྱེད་བྱེད་བསམ་པ་དེ་ཡི་ལུས། །གཅིག་དང་དུ་མར་སྣང་བའོ།།

།།ལར་གྱི་བྱ་བའི་འདུག་ལུགས་ཀྱིས། །དབྱིངས་འདི་བྱས་ན་བསྡད་པ་སྟེ། །དངོས་པོར་གྱུར་པ་ཅི་ཡང་རུང༌། །བྱ་བྱེད་མ་ལུས་ཐམས་ཅད་ལ། །མ་བྱས་དབྱིངས་སུ་གློད་པས་གྲུབ། །སྟོང་པ་ཉིད་ལ་མཉམ་བཞག་པས། །ཤེས་བྱ་ཀུན་ལ་ཐོགས་པ་མེད། །རིག་བྱ་རིག་བྱེད་མེད་པ་སྟེ། །བཟོ་རིག་པ་ཡིན་ཞེས་བླ་མས་གསུང༌། །གློད་དང་སྒྲིམ་པ་རབ་སྤངས་ནས། །སྤྱིར་མཐའ་དང་བྲལ་ན་ལེགས་པར་འགྱུར། །དམིགས་པ་མོས་གུས་སྟོབས་སུ་འབྱུང༌། །མོས་པ་མྱོང་བ་སྐྱེས་ན་ཐོབ། །སྙན་ཅིང་མཇེབ་པའི་དམ་པའི་ཆོས། །དཔག་ཏུ་མེད་པ་བཤད་ན་ཡང༌། །མོས་གུས་མེད་པར་གྱུར་པ་དེ། །ཤིན་ཏུ་སྐོམ་པས་གདུངས་པ་ལ། །མེ་ལ་བསྟེན་ཅེས་སྨྲས་པས་ཉེས། །ཆུ་བསིལ་འཐུང་ཞེས་བསྟན་ན་གོ། །དེ་ཉིད་མྱོང་བའི་མན་ངག་དེས། །ལུས་སེམས་གཉིས་པོ་ཚིམ་གྱུར་ནས། །ཅིས་ཀྱང་ཕན་བཏགས་དྲིན་དུ་གོ། །ཉམས་མྱོང་ལྷ་ལ་སྐྱེས་པ་དེ། །རྒད་པོ་རྒན་མོ་མཛེ་མོའང་རུང༌། །རྩ་བའི་བླ་མ་དམ་པ་ཡིན། །དེ་ཅིས་ཀྱང་སྤོང་བར་མི་འགྱུར་རོ། །བུ་ཅིག་ཁྱེད་ཀྱི་དམ་ཆོས་ལ། །ནན་ཏན་འབད་པར་བྱ་བར་རིགས། །ངས་ནི་དཀའ་ལས་སྡུག་བསྔལ་གྱིས། །ཆོས་འདིའི་གོ་བ་རྙེད་པ་ཡིན། །ངས་དཀའ་བས་བསྒྲུབས་པའི་མན་ངག་གནད། །ཁྱེད་ལ་ནན་ཏན་ཆེན་པོས་གདམས། །ལེགས་པར་གཡོས་པའི་ཁ་ཟས་ལ། །ཟོས་པས་ཆོག་པའི་དུས་དང་འདྲ། །དེ་ཕྱིར་འབད་པ་ཐམས་ཅད་ཀྱིས། །བསྒྲུབ་ལ་ནན་ཏན་འབད་པར་ཞུ། །གདམས་ངག་མན་ཆུང་གི་མགོ་བསྐོར་དང༌། །ཚིག་དང་ཐ་སྙད་ཀྱི་སྤྲོས་པ་ལ། །ཟབ་ཅིང་རྒྱ་ཆེ་ཆོས་ཀྱི་གནད། །འབྱུང་བར་གྱུར་པ་མ་ཡིན་ཏེ། །ཚིག་ཕྲེང་རི་བོ་བསྣོལ་བའི་བར། །དོན་མཉམ་ཉིད་ཡངས་པའི་ཡངས་ཐང་ཡོད། །སྟོན་པའི་དམ་ཆོས་བསྡུས་པའི་དོན། །འཇིག་རྟེན་མགོན་པོའི་ཐུགས་དགོངས་མཆོག །བྱང་ཆུབ་སེམས་གཉིས་མ་གཏོགས་པ། །ཚིག་ཚོགས་གདམས་ངག་གི་སྤྲོས་པ་ཆོད། །བླ་མ་རྣམ་པ་སྣ་ཚོགས་ཀྱི། །གདམས་པ་ཐ་དད་སྣ་ཚོགས་པས། །རླབས་ཆེན་དོན་དུ་མི་འགྱུར་ཏེ། །རྗེ་གོང་མས་ཐམས་ཅད་ཕྱོགས་སྔར་བཞག

།ང་ཡང་གཅིག་ཏུ་དེ་རུང་འབྲང༌། །གཞན་ལ་སྣ་ཚོགས་གདམས་པ་མངའ། །མཁས་དང་རྨོངས་པའི་ཁྱད་པར་གྱིས། །སྐྱེས་ཆེན་གཉིས་ཀྱིས་མཛད་པ་ལ། །ད་ལྟ་ཁྱེད་ཀྱིས་ལྟ་བར་གྱིས། །དེ་ཕྱིར་འཇིག་རྟེན་མགོན་པོ་ཡི། །རྗེས་སུ་འབྲང་བ་ཉིད་དུ་མཛོད།། །།ལར་གྱི་རྣལ་འབྱོར་དབང་ཕྱུག་རྣམས། །བླ་ན་མེད་པའི་དཀོན་མཆོག་ལ། །ངེས་པར་སྐྱབས་སུ་སོང་བ་དང༌། །ཉོན་མོངས་རྣམ་རྟོག་སྤོང་བ་ཡི། །ཚུལ་ཁྲིམས་རྣམ་པར་དག་པ་དང༌། །སྙིང་རྗེ་ཆེན་པོ་ལས་བྱུང་བའི། །བྱང་ཆུབ་སེམས་ཀྱི་མཐུ་སྟོབས་དང༌། །ཚད་ལྡན་བླ་མ་དམ་པ་ཡི། །དབང་ལས་བྱུང་བའི་བསྐྱེད་རྫོགས་གཉིས། །སྡོམ་གསུམ་གཅིག་ཏུ་གྱུར་པ་ཡིས། །ཐོག་མ་མེད་པའི་འཁོར་བ་དང༌། །ནད་དང་གནོད་པ་སྡུག་བསྔལ་དང༌། །མི་མཐུན་བར་ཆད་བགེགས་ཀྱི་ཚོགས། །བདུད་ཀྱི་སྡེ་རྣམས་བཅོམ་ནས་ཀྱང༌། །ཆོས་རྗེ་ཁམས་གསུམ་ལས་རྒྱལ་བར། །ཐོབ་པར་འགྱུར་བ་ཐེ་ཚོམ་མེད། །བུ་དེ་ཕྱིར་དམ་ཆོས་ཤེས་བྱ་ལ། །རྣམ་གཞག་ཙམ་དུ་མ་སོང་བར། །རང་རྒྱུད་དག་པ་ཤིན་ཏུ་གཅེས། །ཐོས་བསམ་སྒོམ་གསུམ་གྱི་ཤེས་རབ་ཀྱིས། །ཉོན་མོངས་ལས་སྡུག་བསྔལ་འབྱུང་བ་འདི། །མངོན་གསུམ་དུ་མཐོང་ཞིང་གོ་ན་ཡང༌། །སྤོང་བའི་ཐབས་ལ་མི་འབད་ན། །དགྲ་འབྱུང་བར་ཤེས་ཀྱང་མི་འབྲོས་པས། །རང་ཉིད་གསོད་པར་འགྱུར་དང་འདྲ། །དེ་ཕྱིར་དེ་ཉིད་བསྒོམ་པ་ལ། །བསྲུང་བཟློག་མན་ངག་ལོགས་སུ་མེད། །གལ་ཏེ་རྐྱེན་ངན་བཟློག་གྱུར་ཀྱང༌། །ལམ་དོག་པོའི་འཕྲང་དུ་ཚུད་གྱུར་ན། །མཉམ་ཉིད་སུམ་གཉིས་སུམ་ཆ་ཡི། །དོན་མ་གོ་བས་ལན་པ་ཡིན། །མཉམ་དང་ལྷག་པ་ཅིས་ཀྱང་དགོས། །དེ་ལྟར་ཉམས་སུ་བླངས་པ་ཡིས། །གཟུགས་སྣང་ཐ་དད་སྣ་ཚོགས་པ། །གཉིས་མེད་ཡེ་ཤེས་ཕྱག་རྒྱ་ཆེ། །ཚོགས་དྲུག་ལྷ་ཡི་དཀྱིལ་འཁོར་ཡིན། །མིག་ནི་ས་ཡི་སྙིང་པོ་སྟེ། །སྡུག་དང་མི་སྡུག་བར་མ་གསུམ། །པདྨ་རྡོ་རྗེ་སངས་རྒྱས་རིགས། །དེ་ཉིད་ཡུམ་ལྔའི་རང་བཞིན་ཏེ། །རིང་དང་ཐུང་དང་བར་མ་དག

།རིགས་གསུམ་དེ་ཉིད་ལྔར་གྱུར་པས། །བདེ་གཤེགས་རིགས་བརྒྱར་འགྱུར་བ་ཡིན། །དེ་དག་ཐམས་ཅད་གཉིས་མེད་ཅིང༌། །ལྷུན་གྲུབ་སེམས་ཀྱི་དེ་ཉིད་དུ། །གཅིག་པ་རིགས་གཅིག་ཏུ་གྲགས་པས། །འདི་ནི་འབྲས་བུ་མཐར་ཐུག་པ། །སེམས་ཅན་ཁམས་དང་མཉམ་པས་ན། །བསམ་མི་ཁྱབ་པའི་ཕྲིན་ལས་ཡིན།། །།དེ་ལྟར་འགྲོ་མགོན་ཞབས་དྲུང་དུ། །ཤཱཀྱའི་དགེ་སྦྱོང་བསོད་སྙོམས་པ། །རྒྱལ་སྲས་ཤེས་རབ་འབྱུང་གནས་ཀྱིས། །ལེགས་གསུང་དྲི་མེད་རྒྱ་མཚོའི་ཚོགས། །བསམ་གྱིས་མི་ཁྱབ་ཐོབ་ན་ཡང༌། །ནམ་མཁའ་ལྟ་བུར་མཐའ་མེད་ཕྱིར། །དམན་པའི་རང་བློས་འཛིན་མ་ནུས། །བརྗེད་པས་འཇིགས་པས་བསྡུས་པའི་དོན། །འཁོར་འདས་ཀུན་གྱི་སྲོག་སྙིང་རྣམས། །ཡི་གེར་བྲིས་པར་གྱུར་པ་ལ། །བླ་མ་མཁའ་འགྲོ་མ་མཉེས་ན། །ཐུགས་རྗེ་ཆེན་པོས་བརྩེར་དགོངས་ཏེ། །བྱིན་གྱིས་བརླབ་ཅིང་བཟོད་པར་བཞེངས། །བདག་ཇི་སྲིད་འཁོར་བ་མ་སྟོང་ཚེ། །མཉམ་མེད་བླ་མ་རིན་ཆེན་དང༌། །སྐད་ཅིག་ཙམ་ཡང་མི་འབྲལ་ཞིང༌། །མཉེས་པ་དམ་པས་མཉེས་པར་ཤོག །བདག་ཆོས་དབྱིངས་ཞིང་ཁམས་མ་ལུས་པར། །རྣམ་འཕྲུལ་བསམ་གྱིས་མི་ཁྱབ་རྣམས། །སྒྲིབ་པ་མེད་པར་མཐོང་བ་དང༌། །དགེ་བ་མཐའ་དག་བསྒྲུབ་པར་ཤོག །བདག་དྲི་མེད་གསུངས་པའི་དམ་ཆོས་ལ། །སྤོབས་པ་ཕུན་སུམ་ཚོགས་པ་དང༌། །མི་ཤེས་རྨོངས་པའི་སེམས་ཅན་ཀུན། །བདུད་རྩིས་ཚིམ་པར་བྱེད་པར་ཤོག །བདག་ནམ་མཁའ་མཛོད་ལ་དབང་བསྒྱུར་ཞིང༌། །བསོད་ནམས་མི་གཡོ་ལྷུན་པོ་ཡིས། །སྐྱེ་འགྲོ་ཉེ་བར་འཚོ་བ་དང༌། །མཐར་ཕྱིན་རྟག་པའི་ས་ཐོབ་ཤོག །བདག་མཐར་ཐུག་སྟོབས་བཅུ་ལ་གནས་ཤིང༌། །མི་ཟད་རྒྱན་གྱི་འཁོར་ལོ་ཡིས། །མ་ནམ་མཁའ་མཉམ་པའི་སེམས་ཅན་རྣམས། །བྱང་ཆུབ་མཆོག་ལ་འགོད་པར་ཤོག །དགེ་བ་འདིས་མཚོན་འཁོར་འདས་ཀྱིས། །དུས་གསུམ་བསགས་དང་ཡོད་པ་དེས། །བདག་དང་སེམས་ཅན་མ་ལུས་པ། །བླ་མེད་བྱང་ཆུབ་མྱུར་ཐོབ་ཤོག །རྗེ་འགྲོ་བའི་མགོན་པོ་ཆོས་རྗེ་རིན་པོ་ཆེའི་ཞལ་གྱི་བདུད་རྩི་དྲི་མ་མེད་པའི་སྙིང་པོ་ཞེས་བྱ་བ་རྫོགས་སོ།།

།། ༨༢༢༽ ༄། །ཐབས་ལམ་གནད་བདུན་མ།། བླ་མ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་ལ་ཕྱག་འཚལ་ལོ། །དེ་ལ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས། ཆོས་བསམ་གྱིས་མི་ཁྱབ་པ་གཅིག་བཀའ་བསྩལ་པ་ལས། ཐེག་པ་ཆེ་ཆུང་གཉིས་སུ་འདུས་ལ། དེ་ལ་ཐེག་པ་ཆེན་པོ་ལ་གཉིས་ཏེ། ཕ་རོལ་ཏུ་ཕྱིན་པ་དང་གསང་སྔགས་སོ། །གསང་སྔགས་ལ་རྒྱུད་སྡེ་བཞི། དེ་ལ་རྣལ་འབྱོར་བླ་ན་མེད་པའི་རྒྱུད། དེའི་དོན་ཧྲིལ་གྱིས་དྲིལ་ནས་ཉམས་སུ་ལེན་པ་ལ། ཟབ་པ་རྩ་རླུང་ཐིག་ལེ་གསུམ་ཡིན་པར་གསུངས་སོ། །དེ་ལས་རྩ་རླུང་བྱང་སེམས་ཀྱི་གནད་འདི་ལ་དོན་བདུན་ཏེ། སྒྲུབ་པ་པོ་གང་ཟག་གི་གནད། དུས་ཁྱད་པར་ཅན་གྱི་གནད། གནས་ཕུན་སུམ་ཚོགས་པའི་གནད། དབང་དུ་བྱ་བ་བྱང་ཆུབ་སེམས་བསྐྱེད་ཀྱི་གནད། གསོལ་བ་གདབ་པ་བླ་མའི་གནད། དངོས་གཞི་ཉམས་སུ་བླང་པའི་གནད། དེའི་བྲལ་འབྲས་ཀྱི་གནད་དོ། །དེའི་དང་པོ་ནི། ཆགས་གྲོལ་གཉིས་གང་ཡིན་ཡང། ལུས་ཕུན་སུམ་ཚོགས་པ་དབང་པོ་སྒོ་ལྔ་ལ་སྐྱོན་མེད་པ། ན་ཚོད་དར་ལ་བབ་པ་སྙིང་སྟོབས་ཆེ་བ། སྐད་གཅིག་ལ་སངས་རྒྱ་བར་འདོད་པ་ཞིག་གིས་ཉམས་སུ་བླང་བར་བྱ་བ་ཡིན་ནོ། །གཉིས་པ། དུས་ཀྱི་གནད་ནི་གཏུམ་མོ་འབར་འཛག་ལ་གནད་དུ་སོང་བས་འདོད་ཆགས་སྐྱེས་པའི་དུས་དང༌། ཁྱད་པར་དུ་ཉ་སྟོང་ལ་སོགས་པའི་དུས་བཞི་དང༌། བུད་མེད་མཐོང་བ་ལ་ཆགས་པ་དྲག་པོ་སྐྱེས་པའི་དུས་སུ་གནད་དུ་བསྣུན་ནོ། །གསུམ་པ། གནས་རི་ཁྲོད་དམ་དགོན་པ་དབེན་པ་སྒྲའི་ཀུ་ཅོ་དང་མི་ཚོགས་གཡེང་བ་མེད་པ་ཤིན་ཏུ་དབེན་པ་གལ་ཆེ་བ་ཡིན་ནོ། །བཞི་པ། སེམས་བསྐྱེད་ཀྱི་གནད་ནི། གང་ཉམས་སུ་ལེན་པའི་སྔོན་དུ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་རྩ་རླུང་བྱང་སེམས་ལ་གནད་དུ་བསྣུན་པར་བྱ་སྙམ་དུ་དར་ཅིག་བསྒོམ། དེས་དབང་བྱས་པའི་རྟོག་པ་ཐམས་ཅད་བྱང་སེམས་སུ་འགྱུར་བ་དང༌།

ཆགས་ཅན་ལྟ་བུ་ཡིན་ནའང་ཉོན་མོངས་པ་ཐམས་ཅད་བྱང་ཆུབ་སེམས་ཀྱིས་དབང་བྱས་པས་ལེགས་པའི་ཡོན་ཏན་བསམ་གྱིས་མི་ཁྱབ། ཉམས་པའི་སྐྱོན་ཐམས་ཅད་དེས་ཁེགས་པ་ཡིན་ནོ། །ལྔ་པ། གསོལ་བ་གདབ་པ་ནི། མདུན་གྱི་ནམ་མཁའ་འམ། སྤྱི་བོའི་སྟེང་དུ་རྩ་བའི་བླ་མ་ཡབ་ཡུམ་གྱི་རྣམ་པར་བཞུགས། བརྒྱུད་པའི་བླ་མ་དང༌། ཡི་དམ་གྱི་ལྷ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲང་ཞིང་བསྟིམ། ཕྱི་ནང་གསང་གསུམ་གྱིས་མཆོད་ལ། ཉོན་མོངས་པ་ཐམས་ཅད་བདེ་སྟོང་བསམ་གྱིས་མི་ཁྱབ་པའི་ཏིང་ངེ་འཛིན་ཕུན་སུམ་ཚོགས་པ་སྐྱེ་བར་མཛད་དུ་གསོལ། ཞེས་གདུང་པ་དང་བཅས་པས་ལན་མང་དུ་གདབ་བོ། །བདེ་ཆེན་སྐྱེ་མི་སྐྱེའི་གནད་འདི་ལ་རག་ལས། དྲུག་པ། ཉམས་སུ་ལེན་པའི་གནད་ལ་གསུམ་སྟེ། རྩའི་ངོ་བོ་གང་ཡིན་པ་དང༌། རླུང་གི་ངོ་བོ་གང་ཡིན་པ་དང༌། བྱམས་སེམས་ཀྱི་ངོ་བོ་གང་ཡིན་པའོ། །དང་པོ་རྩ་ལ་མང་ཡང་གསུམ་པོ་འདིར་འདུས་པ་ཡིན་ཏེ། གཡས་རོ་མ་ནས་ཁྲག་འབབ། གཡོན་རྐྱང་མ་ནས་དྲི་ཆུ་འབབ། དབུས་དབུ་མ་ནས་བྱང་སེམས་འབབ། དེ་ལ་ལུས་དཀྱིལ་ཀྲུང་བཅས་ནས་དྲང་པོར་བསྲང་བས། རྩ་དྲང་པོར་གནས་པར་འགྱུར་བས། ཨ་བ་དྷུ་ཏི་ལ་གནད་དུ་བསྣུན་པ་འདི་ཤིན་ཏུ་ཟབ་པར་འོང་སྟེ། དེ་ལྟར་ཡང༌། རྗེ་བཙུན་ཆེན་པོའི་ཞལ་སྔ་ནས། ཨ་བ་དྷུ་ཏཱིའི་སྟོང་ར་འདི། །སྟོང་རའི་ནང་ནས་མཆོག་ཏུ་གསུངས། །ཅེས་སོ། །གཉིས་པ་རླུང་ལ་མང་ཡང་གསུམ་དུ་འདུས་པ་ཡིན། སྣ་བུག་གཡས་ནས་རྒྱུ་བའི་རླུང་དེ་རྩོལ་བ་ཞེས་བྱ་སྟེ་སྡུག་བསྔལ་བསྐྱེད་པར་བྱེད་དོ། །གཡོན་ནས་རྒྱུ་བའི་རླུང་སྲོག་ཞེས་བྱ་སྟེ། བདེ་བ་སྟེར་བར་བྱེད་དོ། །ཆ་མཉམ་དུ་རྒྱུ་བ་དེ་ཡེ་ཤེས་ཀྱི་རླུང་ཡིན་ཏེ། དེ་ལ་གནད་དུ་བསྣུན་པས་ཡོན་ཏན་གྱི་ཚོགས་དཔག་ཏུ་མེད་པ་བསྐྱེད་པར་བྱེད་དོ། །དེ་ལྟར་ཡང་སློབ་དཔོན་ཨརྻ་དེ་བའི་ཞལ་སྔ་ནས། རླུང་གི་དེ་ཉིད་རབ་རྟོགས་ནས། །སེམས་ཀྱི་དེ་ཉིད་རྟོགས་པར་འགྱུར། །ཞེས་སོ། །གསུམ་པ་བྱང་སེམས་ནི།

འདོད་ཆགས་ཆེན་པོ་སྐྱེས་པའི་དུས་སུ། སྐྱེས་པ་དང་བུད་མེད་དང་དུད་འགྲོ་དང༌། དེ་རྣམས་ལ་རང་དབང་མེད་པར་འཛིང་སྙིང་འདོད་པ་འབྱུང་སྟེ། དེ་ལ་བྱང་སེམས་ཟེར། ཆགས་པ་དེ་ཉིད་ལ་གསང་སྔགས་ནས་བདེ་བ་ཟེར་བས། ཕ་རོལ་ཏུ་ཕྱིན་པ་ནས་འདོད་ཆགས་སམ་ཉོན་མོངས་པ་ཟེར་བས། ལམ་ཉེ་རིང་གི་ཁྱད་པར་ཡང་དེ་ཡིན། དེ་ལ་གནད་དུ་བྱེད་པ་ལ་གསུམ་སྟེ། རབ་ཀྱི་ཕྱག་རྒྱ་ཆེན་པོར་ངོ་སྤྲད་པ་དང༌། འབྲིང་གིས་དངོས་གྲུབ་ཏུ་འཁྱེར་བ་དང༌། ཐ་མས་གེགས་སེལ་དུ་བྱ་བ་དང་གསུམ་མོ། །དང་པོ་ནི་གོང་ལྟར་དུ་སྐྱེས་པའི་དུས་སུ། ཕྱག་རྒྱ་ཆེན་པོ་རྒྱུ་ཕྱམ་ཕྱམ་བསྒོམས་པས་ཐིག་ལེའི་དྭངས་མ་ཐམས་ཅད་ཏིང་ངེ་འཛིན་དུ་གྱུར་ནས། ཡོན་ཏན་བསམ་གྱིས་མི་ཁྱབ་པ་འཆར་རོ། །གཉིས་པ་འབྲིང་གིས་སུམ་ཁྲིད་ལྟར་འདོད་ཆགས་ཀྱི་རྟོག་པ་དེ་མ་ཤོར་ཕར་ཕུར་ཚུགས་སུ་བསྒོམས་ཏེ། འདོད་ཆགས་ཀྱི་རྟོག་པ་དེ་ཤོར་ན། དངོས་གྲུབ་ཤོར་བ་ཡིན་པས་འབད་པ་ཆེན་པོས་ཉམས་སུ་བླང་ངོ༌། །གསུམ་པ་གེགས་སེལ་བྱ་བ་ནི། རྣལ་འབྱོར་པ་རླུང་བསྒོམས་པའི་དུས་སུ་རྩ་མོ་རྩར། རླུང་ཕོ་རླུང་ཞུགས་པས་ཐ་མལ་པའི་འདོད་ཆགས་པས་ཀྱང་བཅུ་དྲུག་ཆར་ཡང་མི་ཕོད་པའི་ཆགས་པ་ཚུགས་ཐབས་མེད་པ་སྐྱེས་པའི་དུས་སུ་བསྒོམ་པ་ཡིན་ཏེ། དེ་ལ་དང་པོ་རླུང་ལ་འདི་ལྟར་བྱང་བར་བྱ་སྟེ། ལུས་ཀྱི་འཁྲུལ་འཁོར་གཏུམ་མོ་ལྟར་རམ། ཡང་ན་དཀྱིལ་ཀྲུང་དུ་བྱས་ལ། འོག་སྒོ་འཁོར་བའི་རྒྱུན་ཐག་གཅད་པ་ཞེས་བྱ་སྟེ། སྒྲོ་བཤང་གཉིས་ཀྱི་བར་རུས་པའི་སྟེང་ན་བྱང་སེམས་རྒྱུ་བའི་རྩ་ཡོད་པས། རྐང་པའི་རྟིང་པས་ཙིར་གྱིས་མནན། ལག་པའི་མཐེ་བོང་གཉིས་ཀྱིས་སྲིན་ལག་གི་རྩ་བ་མནན་ཅིང་ཁུ་ཚུར་བཅངས་ཏེ་འཁྱུད་པའི་ཚུལ་དུ་བྱ། རྐང་པའི་སོར་མོ་རྒྱུ་ཞབས་སུ་བསྐུམ་པར་བྱའོ། །དེ་ནས་རླུང་གི་གནད་དང་སེམས་ཀྱི་དམིགས་པ་ནི། རྩ་དབུ་མ་གསལ་གདབ། གསང་གནས་རྡོ་རྗེའི་རྩ་བར་ཧཱུཾ་དཀར་པོ་ཞིག་བསམས་ལ། ངག་ཏུ་ཧཱུཾ་ཞེས་རིང་བ་དང༌།

ཧཱུཾ་ཞེས་ཐུང་བའི་དུས་སུ་ཧཱུཾ་གིས་རླུང་སེམས་གཉིས་འདུས། དེ་ནས་ཡར་ཧྲིལ་གྱིས་སྤྱི་བོ་བདེ་ཆེན་གྱི་འཁོར་ལོར་འགྲོ་ཡང་འགྲོ་ལ་སྤུངས་ཀྱིས་སོང་བར་བསམ་ཞིང་སྤྱི་བོའི་སྟེང་དུ་རིག་པ་བྱང་ཆུབ་ཀྱི་སེམས་འདི་འཛིན་མེད་རྟོག་མེད་དུ་མ་ཡེངས་པར་རླུང་བཟུང་བར་བྱའོ། །དེ་ནས་ཡང་འཁོར་ལོ་བཞི་རིམ་པ་ལྟར་ཡར་མར་དབབ། ཡང་ཡར་ཐེན། དེ་ལྟར་ཡར་སྦྱོང་མར་སྦྱོང་བྱས་ལ་རྗེས་སམ་སྐབས་སུ་ལུས་ཀྱི་འཁྲུལ་འཁོར་གྱིས་རླུང་དང་བྱང་སེམས་ལུས་ལ་ཁེངས་པར་བྱའོ། །དེ་ལྟར་ཡང་ཡང་སྦྱངས་པས། འབྱོངས་པའི་རྟགས་རྒྱུན་ཇེ་ཆུང་ཇེ་ཆུང་རྒྱུན་འཆད། མ་ཆད་ཀྱང་ཉུང་དུ་འགྲོ། རྡོ་རྗེ་སྦུབས་སུ་ནུབ། ཐིག་ལེ་ཕྱིར་ལན་གཅིག་ཀྱང་མི་འཆོར་རོ། །དེ་ནས་འདོད་ཆགས་ཚན་པོ་ཆེ་སྐྱེས་པའི་དུས་སུ། །གོང་ལྟར་ལུས་ཀྱི་འཁྲུལ་འཁོར་དང༌། རླུང་གི་བྱེད་པ་དང༌། སེམས་ཀྱི་དམིགས་པ་གསུམ་གྱིས་གནད་དུ་བསྣུན་ལ་ལུས་དགྲམ་ཞིང་ཕྱག་རྒྱ་ཆེན་པོ་བདེ་སྟོང་མཐའ་དབུས་མེད་པའི་ངང་ལ་འབྱམས་སུ་གཞུག དེ་ལྟར་ཡང་འདོད་ཆགས་ཉིད་ཀྱིས་འདོད་ཆགས་འདག་ཅེས་པའམ། དེ་ཡང་རབ་ཏུ་མི་གནས་པའི་རྒྱུད་ལས། རྩ་བའི་བདེ་བ་གང་ཡིན་པ། །འཁོར་བའི་གནས་སུ་བསྒོམ་པར་བྱ། །ཤེས་རབ་མཆོག་གི་མདའ་དག་གིས། །རྟོག་པའི་རྒྱུན་ལ་རབ་ཏུ་འབིགས། །ཞེས་པའོ། །བདུན་པ་བྲལ་འབྲས་ལ་གཉིས་ཏེ། སྒྲིབ་པ་འདག་ཚུལ་དང་ཕན་ཡོན་དང་འབྲས་བུ་ཐོབ་ཚུལ་ལོ། །དང་པོ་ནི་འདོད་ཆགས་དྲག་པོ་སྐྱེས་པའི་དུས་སུ། སྙིང་རུས་ཆེན་པོ་བསྐྱེད་ནས་ཡང་དང་ཡང་དུ་བསྒོམས་པས་ནང་དུ་རྩ་མདུད་མང་པོ་གྲོལ་ཏེ། དེའི་དུས་སུ་ལས་དང་ཉོན་མོངས་པ་དང༌། ཤེས་བྱའི་སྒྲིབ་པ་ཐམས་ཅད་རྩ་བ་ནས་འདག་པ་ཡིན་ནོ། །གཉིས་པ་རྩ་དཔའ་མོའི་རང་བཞིན་དང༌། རླུང་དཔའ་བོའི་རང་བཞིན་དང༌། ཐིག་ལེ་གཉིས་མེད་ཀྱི་རང་བཞིན་གནད་དུ་སོང་བའི་ཚེ་ན། ཚེ་རིང་བ་དང༌། ནད་ཉུང་བ་དང༌། འཁོར་འདུ་བ་དང༌། རིན་པོ་ཆེའི་རྫས་ལ་སོགས་པ་ཐམས་ཅད་འབྱུང་བ་དང༌།

མངོན་པར་ཤེས་པ་དང༌། རྫུ་འཕྲུལ་ལ་སོགས་པ་གྲུབ་ཆེན་བརྒྱད། དམིགས་པ་གང་ལ་གཏད་ཀྱང་གསལ་བ་དང༌། ཡི་དམ་གྱི་ལྷ་ཞལ་མཐོང་ཞིང༌། གསུང་ཐོས་པ་ལ་སོགས་པ་བསམ་གྱིས་མི་ཁྱབ་པ་གནད་འདི་ལས་འབྱུང་ངོ༌། །ཡང་ས་དང་ལམ་གྱི་རིམ་པ་ཐམས་ཅད་ཀྱང་སྐད་གཅིག་ལ་བགྲོད་ནས་འགྲོ་བ་ལ་ཐོགས་པ་མེད་དེ། སྤྲུལ་པའི་སྐུ་དང༌། ལོངས་སྤྱོད་རྫོགས་པའི་སྐུ་དང༌། ཆོས་ཀྱི་སྐུ་མངོན་དུ་གྱུར་བ་ཡིན་ཏེ། དེ་ཡང་ཕ་རོལ་ཏུ་ཕྱིན་པའི་སངས་རྒྱས་ལས་ཁྱད་པར་དུ་འཕགས་པ། ཟུང་འཇུག་ལོངས་སྤྱོད་རྫོགས་པའི་སྐུ་ཡན་ལག་བདུན་ལྡན་དུ་གྱུར་པ་ཡིན་ཏེ། དེ་ལ་ཡན་ལག་བདུན་ནམ། དབྱིངས་ཡེ་ཤེས་དབྱེར་མེད་པའམ། སྤྲོས་པ་ཐམས་ཅད་དང་བྲལ་བས་ན། རང་བཞིན་མེད་པའི་ཡན་ལག་དང༌། ཡེ་ཤེས་ཀྱི་སྐུ་མཚན་དང་དཔེ་བྱད་འབར་བ་ཐེག་པ་ཆེན་པོའི་ཆོས་ལ་ལོངས་སྤྱོད་པའི་རྟེན་དུ་གྱུར་པས་ལོངས་སྤྱོད་རྫོགས་པའི་སྐུའི་ཡན་ལག་དང༌། སྙིང་རྗེ་དང་སྟོང་པ་ཟུང་དུ་འཇུག་པའི་བརྡར། བཙུན་མོ་དང་ཞལ་སྦྱོར་གྱི་རྣམ་པར་སྣང་བས་ཁ་སྦྱོར་གྱི་ཡན་ལག་དང༌། ཟག་མེད་ཀྱི་བདེ་བས་རྒྱུད་ཡོངས་སུ་གང་བས་བདེ་ཆེན་གྱི་ཡན་ལག་དང༌། ནམ་མཁའ་ལྟར་མཛད་པའི་འཕྲིན་ལས་རྒྱུན་མི་འཆད་པས་རྒྱུན་མི་འཆད་པའི་ཡན་ལག་དང༌། མི་གནས་པའི་མྱ་ངན་ལས་འདས་པས། ཐབས་སྣ་ཚོགས་ཀྱི་སྒོ་ནས་གདུལ་བྱའི་དོན་མཛད་པས། ཉིད་ཀྱིས་འགོག་པ་མེད་པའི་ཡན་ལག སྙིང་རྗེས་ཡོངས་སུ་གང་བའི་ཡན་ལག་གོ། །དེ་ལས་བྱུང་བའི་བསོད་ནམས་ཀྱིས། །མ་རྣམས་བདེ་ཆེན་མྱུར་ཐོབ་ཤོག །ཐབས་ལམ་གནད་བདུན་མ་རྫོགས་སྷོ། །བཀའ་རྒྱ་དང་བཅས་པའོ། །གུ་ཧའོ།། ༨༢༣༽ 

༄། །སེང་གེའི་སྒྲ་སྒྲོགས་དེ་ཉིད་བཞི་པ།། ཕྱི་ནང་གསང་བའི་རྟེན་འབྲེལ་གྱིས། །མེ་ལོང་གཟུགས་བརྙན་གསལ་བ་ལྟར། །གང་དེ་དེ་རུ་རྟོགས་པར་བྱེད། །བདེ་ཆེན་ཟུང་འཇུག་ཕྱག་འཚལ་ལོ། །གསང་སྔགས་སྙིང་པོ་དོན་གྱི་བཅུད། །བདེ་ཆེན་དེ་ཉིད་བཞི་པ་འདི། །སྐལ་ལྡན་གང་གིས་རབ་བསྒོམ་ན། །སྐད་གཅིག་དེ་ལ་བདེ་གཤེགས་འགྱུར། །དེ་ལ་འདིར་ནི་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཐམས་ཅད་ཁྲིད་ཀྱི་རིམ་པ་ཡིན་ལ། སངས་རྒྱས་བསྒྲུབ་པར་བྱེད་པ་ཡིན་མོད་ཀྱིས། དེའི་ནང་ནས་ཚེ་གཅིག་ལུས་གཅིག་གིས། སྐད་ཅིག་གཅིག་ལ་སངས་རྒྱ་བར་བྱེད་པའི་ཆོས་གསང་སྔགས་རྣལ་འབྱོར་བླ་ན་མེད་པའི་རྒྱུད་ཡིན། དེ་ཧྲིལ་གྱིས་དྲིལ་བས། རྩ་རླུང་ཐིག་ལེ་གསུམ་ལ་འདུས་ཏེ། དེ་ལྟར་ཡང་རྗེ་བཙུན་ཆེན་པོ་ཏིལླི་པའི་ཞལ་སྔ་ནས། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་པ་དང༌། རྗེ་བཙུན་ཆེན་པོའི་ཞལ་སྔ་ནས། སེམས་ལས་གཞན་པའི་སངས་རྒྱས་མེད། །ལམ་རྩ་དང་རླུང་ལས་མྱུར་བ་མེད། །ཅེས་གསུངས་སོ། །དེ་ལ་བཞི་སྟེ། རྩའི་དེ་ཉིད། རླུང་གི་དེ་ཉིད་དང༌། བྱང་སེམས་ཀྱི་དེ་ཉིད་དང༌། བདེ་ཆེན་གྱི་དེ་ཉིད་དོ། །དེ་ལ་རྩ་ལ་དབྱེ་ན་བསམ་གྱིས་མི་ཁྱབ་སྟེ། དེ་ལ་རྩའི་དེ་ཉིད་ལུས་རིལ་རིལ་པོ་འདི་ཡིན། དེ་ཡི་དམ་གྱི་ལྷར་ཤེས་པས་གནད་དུ་བསྣུན། དེས་རྩ་ཐམས་ཅད་དབང་དུ་བྱེད་དོ། །ཡང་རླུང་ལ་དབྱེ་ན་བསམ་གྱིས་མི་ཁྱབ་སྟེ། དེ་གང་ཡིན་ན། དྲན་རིག་སྣ་ཚོགས་སུ་འགྱུ་བ་འདི་རླུང་གི་དེ་ཉིད་ཡིན། དེ་ལ་མ་ཡེངས་པར་གནད་དུ་བསྣུན། དེས་རླུང་ཐམས་ཅད་དབང་དུ་བྱེད་དོ། །ཡང་བྱང་སེམས་ལ་དབྱེ་ན་བསམ་གྱིས་མི་ཁྱབ་སྟེ། དེ་གང་ཡིན་ན། ཕྱི་ནང་གི་བདེ་བ་དེ་བྱང་སེམས་ཀྱི་དེ་ཉིད་ཡིན། དེ་ལ་བདེ་ཆེན་ལམ་སློངས་ཀྱིས་གནད་དུ་བསྣུན། དེས་ཐིག་ལེ་ཐམས་ཅད་དབང་དུ་བྱེད་དོ། །བདེ་ཆེན་ལ་དབྱེ་ན་བསམ་གྱིས་མི་ཁྱབ་ཏེ།

དེ་གང་ཡིན་ན་བདེ་སྟོང་ཟུང་འཇུག་གི་དེ་ཉིད་ཡིན། དེ་ལ་ཟུང་འཇུག་གིས་གནད་དུ་བསྣུན། དེས་ཟུང་འཇུག་བསམ་གྱིས་མི་ཁྱབ་པར་འགྱུར་རོ། །དེ་ལྟར་ན་ཕྱི་འདོད་ཡོན་ལམ་དུ་ཁྱེར་བས། ནང་གི་བདེ་བ་ཆེར་འབར་བ་སྟེ། བདེ་ཆེན་དུ་ཉམས་སུ་མྱོང་དགོས། དེ་ལྟར་མྱོང་ན་ཚོགས་ཀྱི་འཁོར་ལོ་བྱ་བའམ། གསང་སྔགས་ཀྱི་རྣལ་འབྱོར་པ་བྱ་བ་ཡིན། ཡང་བདེ་བ་ལྟར་གྱིས་རྒྱས་པའི་དུས་སུ། ཕྱག་རྒྱ་ཆེན་པོར་ཕྲིལ་གྱིས་བསྒོམ། སྟོང་པ་ལའང་བདེ་བས་བསྣུན་ལ་བསྒོམ། དེ་ལྟར་བདེ་སྟོང་ཟུང་འཇུག་ལ་ཉམས་སུ་བླངས་པས། རྗེས་ཤེས་ཐམས་ཅད་ཀྱང་བདེ་ཆེན་དུ་འཁྱེར་རོ། །དེ་ལྟར་མ་ཤེས་ན་ལུས་ཐིག་ལེའི་གོང་བུར་སོང་ཡང་དགོས་པ་མེད་ལ། སེམས་ནམ་མཁའ་ལྟར་རྟོགས་ཀྱང་སངས་མི་རྒྱ། དུག་ལྔ་ལས་མི་བྲལ་བའི་ཕྱིར་རོ། །དེ་ལྟར་བསྒོམས་པས་ཐིག་ལེ་རྒྱས་ཏེ་འཆོར་འཆོར་འདྲ་ན། བཟློག་པ་དང་དགྲམ་པ་ནི། ཞལ་ལས་ཤེས་པར་བྱའོ། །དེ་ལྟར་རྩ་རླུང་ཐིག་ལེ་ལ་གནད་དུ་སོང་བའི་རྣལ་འབྱོར་པས། སྐད་གཅིག་ལ་སངས་རྒྱ། གྲུབ་ཐོབ་དང༌། འཇའ་ཚོན་དང་རིང་བསྲེལ་འོང་བའི་རྒྱུ་དང༌། མངོན་ཤེས་རྫུ་འཕྲུལ་རིག་པ་དང༌། །ཡི་དམ་ལྷ་ཞལ་མཐོང་ཐོས་འགྱུར། །བདེ་ཆེན་སེམས་ལས་སྐྱེས་པ་ཡིས། །སངས་རྒྱས་བྱང་ཆུབ་སེམས་དཔའ་དང༌། །དཔའ་བོ་མཁའ་འགྲོ་རྣམས་ཀྱིས་ཀྱང༌། །བསྲུང་ཞིང་བྱིན་གྱིས་རློབ་པར་འགྱུར། །ནད་མེད་ཚེ་རིང་ལོངས་སྤྱོད་ཆེ། །འཁོར་འདས་མ་ལུས་དབང་དུ་བྱེད། །རྒྱུ་འབྲས་རྟེན་འབྲེལ་གོ་བ་དང༌། །རིན་ཆེན་རྫས་སོགས་འབྱུང་བར་འགྱུར། །རྟགས་བཅུ་ཡོན་ཏན་བརྒྱད་སོགས་དང༌། །སངས་རྒྱས་ཡོན་ཏན་འདི་ལས་འབྱུང༌། །རུས་པའི་རྒྱན་དྲུག་འོང་བ་ཡང༌། །འདི་ཡི་གནད་དུ་ཤེས་པར་བྱ། །དེ་ལྟར་ཕན་ཡོན་འཕེལ་བའི་རྒྱུ་དང༌། མི་ཉམས་པར་བསྲུང་བའི་དམ་ཚིག་གསུམ་རྒྱས་པར་གཞན་དུ་ཤེས་པར་བྱའོ། །དེ་ཡང་ཆོས་འདི་ལ་ཚོགས་དང་གཏོར་མ་གལ་ཆེ་སྟེ། རྩའི་དེ་ཉིད་འདི་ཡིན་ཞེས་པ་དང༌།

རླུང་གི་དེ་ཉིད་འདི་ཡིན་ཞེས་པ་དང༌། བྱང་སེམས་ཀྱི་དེ་ཉིད་འདི་ཡིན་ཞེས་པ་དང༌། བདེ་ཆེན་གྱི་དེ་ཉིད་འདི་ཡིན་ཞེས་པ་ལ་མཁའ་འགྲོ་མའི་བཀའ་རྒྱ་ཡོད་པས། གཞན་ལ་བསྟན་ན་མཁའ་འགྲོ་མས་སྙིང་ཁྲག་འཐུང་བར་འགྱུར་རོ། །གསང་བར་བྱའོ། །དུས་གསུམ་བསགས་དང་ཡོད་པའི་དགེ་བ་དང༌། འདི་ལས་བྱུང་བའི་བསོད་ནམས་ཚོགས་རྣམས་དེས། །བླ་མ་ཡི་དམ་མཁའ་འགྲོའི་ཚོགས་ལ་འབུལ། །དེ་ཡིས་འགྲོ་རྣམས་བདེ་ཆེན་མྱུར་ཐོབ་ཤོག །སེངྒེ་སྒྲ་སྒྲགས་དེ་ཉིད་བཞི་པ་ཞེས་བྱ་བ། རྫོགས་སྷོ། །བཀའ་རྒྱ་རིམ་པ་གསུམ་ཡོད་དོ། །ས་མ་ཡ་ཐ། ། ༨༢༤༽ ༄། །འཇིག་རྟེན་མགོན་པོའི་ཟབ་ཆོས་རྣལ་འབྱོར་བཞི་ལྡན།། བླ་མ་དམ་པ་རྣམས་ལ་ཕྱག་འཚལ་ལོ། །ཚེ་འདི་ལ་མཆོག་གི་དངོས་གྲུབ་ཐོབ་པར་འདོད་པའི་གང་ཟག་གིས། བླ་མ་རྟོགས་པ་དང་ལྡན་པ་བྱང་ཆུབ་ཀྱི་སེམས་རྣམ་གཉིས་འདྲེས་པ་གཅིག་བཙལ། བླ་མ་ལ་སངས་རྒྱས་དངོས་ཀྱི་འདུ་ཤེས་བྱ་ཞིང༌། མོས་པ་དང་གུས་པ་རྒྱུན་མི་ཆད་པར་བྱ། དབང་པོ་རབ་ཀྱི་རྟེན་གྱི་གང་ཟག་གིས་མོས་གུས་ཙམ་ལས་རང་གི་དོན་གྲུབ་ནས་འོང༌། དབང་པོ་འབྲིང་གི་རྟེན་གྱི་གང་ཟག་གིས། མཎྜལ་དང་ཡི་གེ་བརྒྱ་པའི་བསྙེན་པ་ཟླ་བ་ཕྱེད་ཙམ་ཡན་ཆད་བྱ་སྟེ། སྡིག་པ་དག་པའི་མཚན་མ། སྐྱུགས་པ་དང༌། འཁྲུ་བ་དང༌། གོས་དཀར་པོ་གྱོན་པ་དང༌། ལུས་ལས་ཁྲག་མང་པོ་འབྱུང་བ་དང༌། རིའི་རྒྱལ་པོ་རི་རབ་ཀྱི་ཁར་ཕྱིན་པ་དང༌། རང་གི་སྟེང་དུ་ཉི་མའི་དཀྱིལ་འཁོར་ཤར་བ་དང༌། ནམ་མཁའ་ལ་སྐས་བཙུགས་ནས་འགྲོ་བ་ལ་སོགས་དུ་མ་འབྱུང༌། དེའི་དུས་སུ་ཞི་གནས་ཀྱི་ཉམས་ཞག་གསུམ་ཙམ་གྱི་བར་དུ་བཙལ། དེ་ནས་བླ་མ་ལ་སངས་རྒྱས་ཀྱི་འདུ་ཤེས་ཞག་གསུམ་གྱི་བར་དུ་བསྐྱེད་དུ་གཞུག དེའི་རྗེས་ལ་ལྷན་ཅིག་སྐྱེས་སྦྱོར་རམ། ཕྱག་རྒྱ་ཆེན་པོ་བཏབ་པས་ཅིག་ཅར་བའི་རྟེན་གྱི་གང་ཟག་གིས་སྒོམ་མེད་དུ་འགྲོ་བ་ཡང་ཡོད། ཐོད་རྒལ་བའི་རྟེན་གྱི་གང་ཟག་གིས་རང་གི་སེམས་རྟོགས་ནས་དེར་རང་གི་སེམས་ཆོས་སྐུར་ཡང་གོ། །རེས་ཉམས་མེད་པ་ཙུག་འགྲོ་བ་ཡང་འོང༌།

འདིའི་རྟོགས་པ་བཤའ་མ་བར་དོར་འཆར་གསུང༌། རིམ་གྱིས་པ་ལ་དང་པོ་རྩེ་གཅིག་དེ་ནས་སྤྲོས་བྲལ། དེ་ནས་རོ་གཅིག དེ་ནས་བསྒོམ་མེད་སྐྱེ་སྟེ། རྩེ་གཅིག་ལ་ཡང་ཉམས་བཟང་ངན་གསུམ་དུ་འོང་སྟེ། བཏབ་པ་ཙམ་གྱིས་གསལ་ཡེར་གྱིས་འོང་ལ། གསལ་བ་དེ་ཡང་རེས་བཟང༌། རེས་ངན་ན་རྩེ་གཅིག་ཐ་མ། གསལ་བ་རྒྱུན་ཆད་མེད་པར་འོང་ན་རྩེ་གཅིག་འབྲིང༌། གསལ་སྟོང་ཟུང་དུ་ཆུད་ནས་འདི་བས་བཟང་བ་བླ་མ་དང་གང་ཟག་སུ་ལ་ཡང་མེད་དེ་འོང་སྙམ་པ་རྩེ་གཅིག་རབ་བོ། །སྤྱིར་རྩེ་གཅིག་གི་དུས་སུ་ཤེས་པ་བརླན་དང་བྲལ་བའི་དུས་སུ་ང་ལ་སྒོམ་མེད་པ་ཡིན་སྙམ་པ་ཡང་ཡོང༌། ཉམས་མཐུག་པའི་དུས་སུ་འདི་བས་བཟང་བ་ལོགས་ན་མེད་སྙམ་པའང་འོང༌། རྩེ་གཅིག་རབ་ལ་ཡང་ཅིག་ཅར་བ་དང༌། ཐོད་རྒལ་བ་དང༌། རིམ་གྱིས་པ་དང་གསུམ། ཅིག་ཅར་དུ་སྐྱེ་ན་གསལ་སྟོང་གི་ཉམས་ལ་འཕེལ་འགྲིབ་མེད་པ་འོང༌། ཐོད་རྒལ་དུ་སྐྱེ་ན་མཐོ་དམན་ཤིན་ཏུ་ཆེ། རིམ་གྱིས་པ་སྒོམ་ཡུན་རིང་ཞིང་བླ་མ་ལ་མོས་གུས་ཆེ་ན་མྱུར་དུ་ཅིག་ཅར་བར་འགྱུར་བ་ལ་ཚེགས་མེད་དོ། །སྤྱིར་རིམ་གྱིས་དང་ཐོད་བརྒལ་གཉིས་ཀ་ཡང་ཉམས་མ་རྫོགས་པ་དང་ཉམས་མི་བརྟན་པ་ཡིན་པས་བླ་མ་ལ་མོས་གུས་བཤའ་མ་ཞིག་སྐྱེས་ན་ཅིག་ཅར་བར་འགྲོ་བ་ལ་ཚེགས་མེད། མོས་གུས་ལ་མཐོ་དམན་དུ་ཡོད་ན་ཉམས་མཐོ་དམན་དུ་ཡོང༌། རྩེ་གཅིག་ལས་བོགས་མ་ཐོན་ན་བོགས་འདོན་པར་བྱ་སྟེ། ཞེན་པ་གསུམ་བཏང་བ་ནི། མདུན་གྱི་ནམ་མཁའ་ལ་དུས་གསུམ་གྱི་བླ་མ་རྣམས་གསལ་ཏེ། རང་གི་ལུས་དངོས་སུ་ཅི་ནས་བཏང་སྟེ་ནང་གཏོར་བྱའོ། །ལོངས་སྤྱོད་དངོས་སུ་གཏང་བ་ནི། དགེ་འདུན་ལ་ཚོགས་བསགས། དཀོན་མཆོག་ལ་མཆོད། ཁ་འབར་མའི་གཏོར་མ་མང་དུ་བཅོལ་ལོ། །ཏིང་ངེ་འཛིན་ལ་ཞེན་པ་བཏང་བ་ནི་ཉམས་བཟང་བ་ལ་དགའ་བ་ཡང་མི་བྱ། ངན་པ་ལ་མི་དགའ་བ་སྤང་ཞིང་རྟོག་པ་མི་བསྒུག གསོལ་བ་མང་དུ་བཏབ་ཅིང་ཟབ་པའི་ཚིགས་བཅད་དང༌། ཁོ་རང་གི་ཉམས་བསྟུན་པས། ཅི་ཞིག་ལྟར་ལ་སྤྲོས་བྲལ་གྱི་རྟོགས་པ་སྐྱེ།

སྤྲོས་བྲལ་ལ་ཡང་རབ་འབྲིང་གསུམ་དུ་སྐྱེ་སྟེ། རབ་ནི་དམྱལ་བར་འགྲོ་རྒྱུ་མེད་སངས་རྒྱས་ལ་འཐོབ་རྒྱུ་ཡང་མེད། ཆོས་སྐུ་དངོས་འདི་ཡིན་སྙམ་ཞིང༌། དབང་མེད་དུ་བླ་མ་ལ་སངས་རྒྱས་ཀྱི་འདུ་ཤེས་ཐ་མ་ལ་འོང༌། ཆོས་ཀྱི་དོན་དང་གདམས་ངག་གིས་ཀྱང་ངའི་སྒོམ་འདི་ལ་མ་སློབ་སྙམ་པ་འོང༌། འཇིག་རྟེན་གྱི་ཆོས་ལ་བློ་ཤིན་ཏུ་ལྡོག ཐ་ན་རང་གི་གདམས་ངག་ལ་ཡང་ཞེན་པ་ཆུང༌། གདམས་ངག་ཐམས་ཅད་ཀྱང་རྩ་བ་བླ་མ་ལ་མོས་གུས་བསྒོམ་པ་ཁ་ཡར་གྱིས་ཆོག་ཨང་སྙམ་པའོ། །གཉིད་ཀྱི་དུས་སུ་ཡང་རང་གི་སེམས་རྟོགས་པ་དེ་ཤར་ནས་འོང༌། སྤྲོས་བྲལ་འབྲིང་པོ་སྐྱེས་ཙམ་ན་དམྱལ་བར་འགྲོ་རྒྱུ་མེད། སངས་རྒྱས་ལ་འཐོབ་རྒྱུ་མེད་སྙམ་པ་ཡང་རེས་ཡོང་རེས་མི་ཡོང་ངོ༌། །སེམས་སྐྱེ་བ་མེད་པ་རྟག་ཏུ་ཤེས་ཤིང་བསྒོམ། འདི་ཁ་ཡར་གྱི་ཆོག་སྙམ་པ་ཅུང་མེད། ཉམས་ལ་མཐོ་དམན་དུམ་རེ་འོང༌། བླ་མ་ལ་སངས་རྒྱས་ཀྱི་འདུ་ཤེས་སྐབས་སུ་འོང༌། ཕྱི་རོལ་བདུད་ཀྱི་བར་ཆད་ཀྱིས་བླ་མ་དང་གྲོགས་ལ་ཐེ་ཚོམ་ཟ་བའང་འོང༌། རེས་ཉམས་ངན་པའི་དུས་སུ་སྒོམ་རང་ལའང་ཐེ་ཚོམ་ཟ་ལ་འདི་ཆོས་ཇི་ལྟར་ཡིན་ན་སྙམ་པའང་འོང༌། དེའི་དུས་སུ་བླ་མ་དམ་པ་གཅིག་དང་མ་བྲལ་བར་བྱས་ཤིང་རང་གིས་རྟོགས་པ་ལ་བོགས་འདོན་དགོས་ཏེ། སྡུག་བསྔལ་ཅན་ལ་སྙིང་རྗེ་ཤིན་ཏུ་སྐྱེས། ཆོས་ཟབ་ཟབ་ཉན། བལྟ་བ་གླེང་སློང་བྱ། བླ་མ་ལ་ཡང་མོས་གུས་བཅོས་མ་ཚུན་ཆོད་ཀྱིས་བསྐྱེད། མཎྜལ་བྱ་ཞིང་གསོལ་བ་རྒྱུན་ཏུ་བཏབ་པས་སྤྲོས་བྲལ་ཆེན་པོ་མཐར་ཐུག་ཏུ་འགྱུར། བླ་མའི་ཁོ་བོས་སེམས་ཀྱི་ཆོད་ཆེ་བས་དེས་ན་འདི་དཀར་པོ་ཆིག་ཐུབ་ཡིན། མཐུན་པའི་ཆོས་འདི་ཉིད་ཡིན། འདི་ལས་བཟང་བའི་ཆོས་གཞན་མེད། སྤང་བྱ་སྤང་རྒྱུ་མེད། གཉེན་པོ་སྒོམ་རྒྱུ་མེད། རྣལ་འབྱོར་པ་ལུས་རྒྱ་ཡིན། དེས་རྒྱ་གཉིས་དང་སྦྱར་ཞིང་ཁོ་ལ་བརྟན་པས་ངེས་ཤེས་ཆེར་འགྲོའོ། །དབང་པོ་འབྲིང་ཡིན་པས་ཕྱི་རོལ་གྱི་བདུད་འཇུག་དོགས་ཡོད་དེ།

ང་རང་ལ་འདོན་འདིས་ཆོག་པ་ཡིན་སྙམ་པ་དང༌། བླ་མ་ཡང་མི་དགོས་སྙམ་ནས་མོས་གུས་ལོགས་པས་རྒྱུ་འབྲས་ལ་ཡང་མི་འཛེམ། སྙིང་རྗེ་དང་དད་པ་ཡང་ཇེ་ཆུང་ལ་འགྲོ་ནས་ནག་པོ་ཁ་འབྱམས་དུ་འགྲོ་བའི་དོགས་ཀྱང་ཡོད། དེ་ལྟར་སོང་ན་རྟོགས་པ་ལ་བོགས་མི་ཐོན། བསྒྱུར་བ་ཡང་མང༌། རང་རེ་ཡང་ཉེས་པ་ལ་འཇུག བདུད་ཀྱི་ལྕགས་ཀྱུས་ཟིན་དོགས་ཡོད་པས་བླ་མ་དམ་པའི་ངག་སྨན་བཞིན་དུ་བཀུར་རོ། །སྤྲོས་བྲལ་ཐ་མ་ནི་སེམས་རང་ངོ་ཤེས་ཙམ་རྟོག་པ་མ་གྲུབ་པར་ཤེས། མྱོང་བ་ནང་དུ་མ་གྲུབ་པར་མི་ཤེས། རང་གི་སེམས་ལ་བག་ཙམ་འཐོབ་ཀྱང༌། ཆོས་ཟབ་པ་དང་རྒྱ་ཆེ་བ་བལྟས་ཀྱང་མི་གོ། །རང་གི་སེམས་ངོ་ཤེས་ཀྱང་སྒོམ་མཐར་ཐུག་ཏུ་མི་ཤེས། བྱིས་པ་ཆུང་ངུས་ཟླ་བའི་དཀྱིལ་འཁོར་མཐོང་བ་དང་འདྲ། འདིའི་དུས་སུ་བླ་མ་དང་བྲལ་བའི་ཐབས་མེད། བོགས་འདོན་པར་བྱེད་པ་ནི་ཞེན་པ་རྣམས་གསུམ་བཏང༌། རང་གི་ལུས་ལོངས་སྤྱོད་གཉེན་འདུན་གསུམ་ལ་ལྟོས་པ་མེད་པར་བྱ། བླ་མ་དམ་པ་དང་གདམས་ངག་རིན་པོ་ཆེ་དང་རང་གི་རྟོག་པ་གསུམ་ལ་ཡང་དང་ཡང་དུ་ངེས་ཤེས་ཁྱད་པར་ཅན་བསྐྱེད། སྨྲ་བཅད་འམ་དབེན་པར་བསྡད། གསོལ་བ་དྲག་ཏུ་བཏབ་དེ་ལྟར་བྱས་ནས་སྐད་ཅིག་གིས་བོག་ཐོན་ནོ། །སྤྲོས་བྲལ་རང་ལ་ཡང་ཅིག་ཅར་དང་ཐོད་རྒལ་དང་རིམ་གྱིས་དང་གསུམ་དུ་གནས་ཏེ། ཅིག་ཅར་ནི་དང་པོ་རང་ནས་སྤྲོས་བྲལ་མཐར་ཐུག་པ་འཆར། ཐོད་རྒལ་ནི་རེས་མཐོ་རེས་དམའ། རིམ་གྱིས་པ་ནི་རིམ་པས་འཆར་རོ། །དུ་མ་རོ་གཅིག་རབ་ཀྱི་དུས་སུ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་མཉམ་པ་ཉིད་དུ་རྟོགས། སྣང་བ་དང་སེམས་གཅིག་ཏུ་ངེས་དོན་དམ་པའི་བདེན་པར་གོ། །མངོན་པར་ཤེས་པ་ལ་སོགས་པའང་འོང༌། རང་གི་ཡི་དམ་གྱི་དངོས་སམ། སྨིན་ལམ་དུ་ལུང་སྟོན་པའང་འོང༌། ཕྲག་དོག་རྩ་བ་ནས་ཞི། རོ་གཅིག་འབྲིང་གི་དུས་སུ་སྣང་བ་དང་སེམས་གཅིག་ཏུ་ངེས། ལུས་དང་སེམས་དང་སྣང་བ་གསུམ་གཅིག་ཏུ་འདྲེས་པའི་ཉམས་ཀྱང་སྐྱེ།

སྣང་བ་ཉིད་ཀྱང་འདི་ན་རྩི་ཤིང་ནགས་ཚལ་ཐམས་ཅད་སྣང་ཀྱང་ཚུར་རོ་གཅིག་གོ། །དེ་བཞིན་དུ་རྒྱ་མཚོ་ཆེན་པོ་རོ་གཅིག་པ་བཞིན་དུ་སེམས་ཉིད་ཀྱི་ངང་འབའ་ཞིག་ཏུ་ཐིམ། ཕྱི་རོལ་གྱི་གདུལ་བྱ་རྣམས་ལ་མོས་གུས་ཅན་ཕན་པ་དང་གནོད་པ་མི་མཐུན་པར་བལྟས་ན་ཡང་འབྱུང༌། སྒོམ་འདི་བས་ལྷག་པ་མེད་སྙམ་པ་ཡང་འབྱུང༌། དེའི་དུས་སུ་སེམས་ཅན་ཡང་རང༌། བླ་མ་ཡང་རང་སྙིང་རྗེ་བྱ་བ་མེད་མཉམ་པའི་བདུད་འོང་དོགས་ཡོད། བླ་མ་ལ་མོས་གུས་བྱ་བ་ལོགས་ན་མེད་རང་གི་སེམས་སུ་འདུག་སྙམ་པའང་འོང༌། དེ་ལ་དགོངས་ནས་བླ་མ་རིན་པོ་ཆེས་ཀྱང༌། གཞན་ཕན་གྱི་སྙིང་རྗེ་ཞེན་མེད་འདི། །ཐབས་ཀྱིས་མཆོག་ཏུ་ཙིར་གྱིས་བཟུང༌། །ཅེས་པ་དང༌། རང་སེམས་སངས་རྒྱས་སུ་རྟོགས་ཀྱང་རྡོ་རྗེ་སློབ་དཔོན་མི་སྤང༌། ཞེས་པའོ། །འདི་འང་བླ་མ་ལ་མོས་གུས་བྱས། སེམས་ཅན་ལ་སྙིང་རྗེ་བསྐྱེད། དབེན་པར་བསྡད། འདས་མ་འོངས་ཀྱི་དོན་དྲན་པ་སྤང༌། སྣང་བ་ལ་ཐུགས་ཕྲད་ཙམ་བྱ། རེས་ཚོགས་སུ་བསྡད། རེས་དབེན་པར་བསྡད། ཕྱིར་ལ་ རིའམ་ས་བསྟོད ་དམིགས་པ་ལ་དྲག་ཏུ་ཡང་རེས་བསྡད། ནང་དུ་སེམས་ལ་ཡང་བལྟ། བལྟ་མཁན་རང་ལ་ཡང་བལྟ། དེ་ལྟར་བྱས་ན་མཚོ་ལ་ཁ་བ་བབས་པའམ། ནགས་མཐུག་པོ་ལ་མེ་ཤོར་བའམ། དུག་ལྔ་སྨན་དུ་བསྒྱུར་བའམ། རྒྱ་མཚོ་ཆེན་པོའི་རླབས་ཞི་བ་བཞིན་དུ་རབ་ཏུ་འགྲོ་བ་ལ་ཚེགས་མེད། རོ་གཅིག་ཐ་མ་ནི་རང་གི་ལུས་སེམས་སྣང་བ་གསུམ་དབྱེར་མི་ཕྱེད། རེས་སེམས་སུ་འདུག་པ་ཙུག་འོང༌། རེས་དབྱེར་མེད་བྱེད་པ་ལ་ངེས་མེད། ས་ལ་སོགས་པ་སྲ་འཐས་ཅན་དུ་ཡང་སྣང༌། ཕྲག་དོག་སྤོང་མི་ནུས། ལས་རྒྱུ་འབྲས་ལ་མི་འཛེམ། སྔོན་གྱི་ཤེས་པ་དང་རང་གི་ཤེས་པ་གཉིས་ལ་ཁྱད་མེད་སྙམ་པ་ཡང་རེས་འོང༌། ཆོས་བྱེད་པ་ལ་ལྐོག་མི་ཐུབ། རེས་མཁའ་ལྟ་ཙ་ན་མཐར་ཐུག་འདི་རང་ཡིན་སྙམ་པའི་ཉམས་སྐྱེ། བོགས་འདོན་པར་བྱེད་པ་ནི་ཁྱད་པར་དུ་ཡང་སྣང་བ་ལ་ཕྱིར་ རི་ལ་སོགས་པ་ལ་ གཏད་ཅིང་ལན་རེ་བསྒོམ། སྤྱིར་ནམ་མཁའ་གསུམ་འདྲེས་པ་

སྟེང་འོང་བར་གསུམ་ལ་ ཡང་བསྒོམ། ཐེག་ཆེན་རྣལ་འབྱོར་བསྒོམ། བླ་མ་ལ་མོས་གུས་ཁྱད་པར་དུ་བཅས། ཚོགས་བསོགས་པའི་རིགས་ཐམས་ཅད་བྱ། ད་ལྟའི་ དྲན་པས་དྲན་པ་རང་ལ་ཅེ་རེ་གཟུང༌། མཆོག་ཏུ་འགྲོ་བ་ལ་ཚེགས་མེད་དོ། །བསྒོམ་དུ་མེད་པ་ལ་བཞི་སྟེ། རབ་ནི་མཉམ་རྗེས་མེད་པ་འོང་སྟེ། བསྒོམ་མི་དགོས་པའི་སྒོམ་མེད་དོ། །བསྒོམ་པས་ཤེས་པ་རང་རྩ་བ་ནས་ཆོད་པའི་དུས་སུ། སྒོམ་ཁན་རང་ཡང་མ་གྲུབ། སྒོམ་ཡང་མ་གྲུབ་པས། བསྒོམ་བྱ་སྒོམ་བྱེད་དང་བྲལ་བར་གོ་བས་ཡང་མེད་དོ། །སྒོམ་པའི་འོད་གསལ་དང་ཤི་བའི་འོད་གསལ་གཉིས་གཅིག་ཏུ་གྱུར་ཏེ། ནམ་མཁའ་ལ་སྤྲིན་དྭངས་པའི་ཆུ་བོའི་རླབས་ཞི་བ་བཞིན་དུ་འོད་གསལ་གཉིས་གཅིག་ཏུ་གྱུར་ཅིང༌། ཆོས་སྐུ་འབའ་ཞིག་ཏུ་འགྱུར་བ་ནི་མཐར་ཐུག་པའི་སྒོམ་མེད་དོ། །སྤྲོས་བྲལ་སྐྱེས་པ་ཡན་ཆད་ལ། མཚམས་མེད་པའི་ལས་དང་རྩ་ལྟུང་མ་བྱུང་ན་དེ་ཉིད་དུ་སངས་རྒྱས་ནས་བར་དོའི་སྣང་བའི་དོད་ལ་གཟུགས་སྐུ་གཉིས་ཀྱི་སྣང་བ་ཤར་ནས་སེམས་ཅན་གྱི་དོན་བྱེད་པའོ། །ཚེ་འདིར་འཆར་བའི་སྒོམ་མེད་མཐར་ཐུག་ནི། རང་སེམས་སངས་རྒྱས་སུ་ལྷན་གྱིས་གོ་ནས་སྤང་བྱ་སྤང་རྒྱུ་མེད། གཉེན་པོ་བསྟེན་པ་བྱ་རྒྱུ་དང་བྲལ། བྱ་སེམས་དང་བྲལ། ཤི་མ་ཤི་མེད་སྙམ་པའི་ངེས་ཤེས་བཏིང་ནས་གོ་སྟེ་མཉམ་རྗེས་མེད་པར་ངེས་ཤེས་ལྷངས་ཀྱིས་སྐྱེས་ནས་གཞན་སྣང་མཁའ་འགྲོས་བསྐོར་བའམ། ལུས་དུ་མར་མཐོང་བའམ། མོས་གུས་ཅན་གྱིས་རྟེན་གྱི་གང་ཟག་ལ་སངས་རྒྱས་རང་གི་སྣང་བ་ཤར་ནས་ཀྱང་འོང༌། ངག་ཅི་སྨྲས་ཀྱང་ཆོས་སུ་འགྲོ། ལུས་སྤྱོད་པ་ཅི་བྱས་པས་ཀྱང་སེམས་ཅན་དད་ནུས། གནས་གར་བསྡད་ཀྱང་བྱིན་རླབས་སྐྱེ། གྲོགས་མེད་པར་གཅིག་པུར་བསྡད་ཀྱང་ལུང་པ་ཐམས་ཅད་དུ་གར་ཕྱིན་པ་ཐམས་ཅད་ཀྱང་འཇིགས་པ་མེད། རེས་བྱིས་པའི་སྤྱོད་པ་བྱེད། རེས་འཇིག་རྟེན་འདི་ལ་དགའ་སྙམ་པའི་བསམ་པ་ཡང་གཞན་ལ་འོང༌། དོན་མདོར་བསྡུ་ན་བྱ་སེམས་དང་བྲལ་བའོ། །སྤྱིར་སྒོམ་མེད་མཐར་ཕྱིན་པ་ལ།

སེམས་ཅན་ལ་སྙིང་རྗེ་རང་ཤུགས་ཀྱིས་སྐྱེ། ལས་རྒྱུ་འབྲས་མངོན་སུམ་དུ་འགྱུར། ཚིག་ཐམས་ཅད་སྐྱེ་མེད་ཀྱི་དོན་དུ་མཐོང༌། གང་ལ་ཡང་ཞེན་པ་མེད། གཙང་བཙོག་གི་རྣམ་པར་རྟོག་པ་ཆུང༌། གསང་བའི་གནས་བསྟན་ཀྱང་ངོ་ཚ་རྒྱུ་མེད་སྙམ་པའི་སེམས་སྐྱེ། དཔའ་བོ་མཁའ་འགྲོ་ཐམས་ཅད་ཀྱིས་མཆོད་པ་འབུལ་ཞིང༌། སེམས་ཅན་གྱི་དོན་བྱེད་པའི་གྲོགས་བྱེད། བདག་སྐྱེ་བ་གཅིག་གིས་ཐོགས་པ་ཡིན་ཨང་སྙམ་པའི་ངེས་ཤེས་ཁྱད་པར་ཅན་སྐྱེ། སེམས་ཅན་ཐམས་ཅད་ཀྱི་ཡིད་བཞིན་གྱི་ནོར་བུ་རིན་པོ་ཆེར་འགྱུར་རོ། །བླ་མ་རྗེ་བཙུན་ཐུགས་རྗེ་དང་རྟོགས་པ་མཉམ་དུ་འདྲེས་པའི་ཞལ་གྱི་དཀྱིལ་འཁོར་ནས་ཡོངས་བའི་ཉམས་ཀྱི་གདམས་ངག་བླ་མ་གོང་མ་རྣམས་ཀྱི་སྙན་ནས་སྙན་དུ་བརྒྱུད་པ་དང༌། ཉིད་ཀྱི་ཐུགས་ལས་འཁྲུངས་པའི་ཉམས་མྱོང་རྣམས་ཆུ་སྣོད་གཅིག་ནས་གཅིག་ཏུ་བྱོ་བ་བཞིན་དུ་རྡོ་རྗེ་འཆང་གི་རིགས་ཀྱི་རྣལ་འབྱོར་པ་ཐུགས་ཀྱི་རྡོ་རྗེ་ལ་སྣང་བའོ། །། དགེའོ།། །། ༨༢༥༽ ༄། །ཐབས་ལམ་གསལ་བའི་སྒྲོན་མེ།། ན་མོ་རཏྣ་གུ་རུ། ཆོས་སྐུ་བདེ་ཆེན་ངང་ལས་མ་གཡོས་ཀྱང༌། །མོས་པའི་སྣང་ངོར་གཟུགས་སྐུ་ཀུན་ལ་གསལ། །གང་འདོད་ཡིད་བཞིན་དེ་དོན་རྫོགས་པར་མཛད། །བླ་མ་ཆོས་ཀྱི་རྗེ་ལ་ཕྱག་འཚལ་ལོ། །མདོ་བརྒྱུད་ཀུན་གྱི་སྙིང་པོ་བསྡུས་པའི་དོན། །བླ་མ་རིན་ཆེན་ཐུགས་ཀྱི་བདུད་རྩིའི་བཅུད། །ཞལ་ནས་ལེགས་གསུངས་ཆོས་དྲུག་གདམས་པ་འདི། །དྲན་པ་གསོ་ཕྱིར་ཅུང་ཟད་ཡི་གེར་བཀོད། །བླ་མ་རིན་པོ་ཆེའི་ཞལ་ནས། ཆོས་དྲུག་རྙིང་མ་ལེགས་པར་ཚར་ནས་སྡོད། ཆོས་དྲུག་གསར་མ་འདི་མཛད། དེའི་རྒྱུ་མཚན་ཡང༌། ཆོས་རྗེའི་ཞལ་ནས། ཆོས་དྲུག་རྙིང་མ་བཀའི་ཁྲིད་འདི་ཕྱི་ལུས་ལྟ་བུ་མ་འདི་ཁོང་པའི་སྙིང་ལྟ་བུ་ཡིན་གསུང༌། དེ་ཡང་སྙིང་མ་ལ་ཆོས་རྗེ་སྐུ་ཚེའི་སྟོད་ལ་རྒྱས་པར་གསུང་བ་གཅིག་དང༌། སྐུ་ཚེའི་སྨད་ལ་སྐུ་ནས་སུ་བྱོན་པ་དང་ཚོགས་པ་ཆེ་བའི་སྟོབས་ཀྱིས་དམིགས་པ་དང་ཚར་ཆོས་སོགས་པ་ཐམས་ཅད་བསྡུས་ནས་གསུངས་པས་གཅིག་དང་གཉིས་དང་པོ་ལས།

དེ་གཉིས་གང་ཚར་ཀྱང་གསར་མའི་ཁྲིད་བྱ་རུ་བཏུབ་གསུངས། དེ་ཡང་དུས་ཀྱི་མི་དྲན་དགུ་དྲན་འདིས་འཁོར་བར་བྱེད་པའི་ས་བོན་རྒྱུན་ཡིན་པས་ན་མི་དགེ་བའོ། །དེ་ལྟར་ཡང༌། སློབ་དཔོན་འཕགས་པའི་ཞལ་ནས་ཀྱང༌། འཁོར་བའི་རྩ་བ་འདུ་བྱེད་ཡིན། །གསུང་ངོ༌། །འོ་ན་ལུང་མ་བསྟན་དེ་གང་ཡིན་སྙམ་ན། དེ་རེས་ལྕགས་སྲང་སྟོང་པོ་དེ་ལ་རྐྱེན་གསེར་སྲང་གང་གིས་བསྒྱུར་ན་འགྱུར་ལ། མ་བསྒྱུར་ན་ནི་ཀུན་གཞི་ལུང་མ་བསྟན་བྱ་བར་གསུངས་སོ། །དེ་ལ་ཡིད་ཀྱི་ལས་ནི་ལུང་མ་བསྟན་ཅེས་སོ། །ལར་ལུང་མ་བསྟན་བྱ་བ་འགུར་ཏུང་གཅིག་ལ་བྱེད་པ་ཡིན། དེ་ལ་ཀུན་གཞི་དང༌། ཁམས་གཉིས་དོན་གཅིག་པས་ན། བདེ་གཤེགས་སྙིང་པོ་ཁམས་དགེ་བ། །སྙིང་པོ་དེ་ལ་ཀུན་གཞི་སྒྲས། །དེ་བཞིན་གཤེགས་པས་བསྟན་པར་མཛད། །ཅེས་སོ། །ལར་འདི་མི་ལ་མ་འདྲི་རང་གིས་ཉམས་སུ་ལོང་གསུངས། ཕྱི་ནི་གངས་དཀར་གྱི་རྒྱལ་པོ་ཏི་སེར་གསུངས་པ་དེ་མངོན་དུ་གྱུར་གསུང༌། མཉམ་མེད་བླ་མ་རིན་ཆེན་གྱིས། །ཐུགས་ཀྱི་སྙིང་པོ་གྱུར་པ་ཀུན་གཞི་ཚོགས་འཁོར་བཀའ་རྒྱ་མའི་ངོ་སྤྲོད། བཀའ་རྒྱ་གསུམ་རིམ་མོ། ལྷོ་བྲག་ཁར་ཆུ་པ་ལེའུ་ཕྱུག་ཏུའོ། །། ༨༢༦༽ ༄། །དཔལ་ཡེ་ཤེས་མགོན་པོའི་བསྟོད་པ། ཧཱུྃ གང་གི་བདེ་གཤེགས་སྤྱན་སྔར་ཞལ་གྱིས་བཞེས། །འཇིག་རྟེན་ལས་འདས་འཇིགས་བྱེད་ཆེན་པོའི་ཚུལ། །བྱ་རོག་མིང་ཅན་བདུད་འདུལ་བསྟན་པ་སྲུང༌། །དམ་ཅན་དགེ་འདུན་སྐྱོང་ལ་ཕྱག་འཚལ་བསྟོད། །དཔལ་ལྡན་ནཱ་ལེནྡྲ་ཡི་གནས་དང་སྡེ། །སྟོང་ཉིད་སྒོམ་དང་བདེ་མཆོག་རྣལ་འབྱོར་པ། །ཉེ་བར་སྲུང་མཛད་མགོན་པོ་བྱ་རོག་གདོང༌། །བསིལ་བ་ཚལ་བཞུགས་མགོན་ལ་ཕྱག་འཚལ་བསྟོད། །སློབ་དཔོན་སྨོད་ཅིང་སངས་རྒྱས་བསྟན་ལ་སྡང༌། །རྡོ་རྗེ་སྤུན་ཁྲོ་སེམས་ཅན་ཡོངས་ལ་འཚེ། །མ་ཉེས་ལོག་ལྟ་གང་དུ་འགྲོགས་པ་རྣམས། །གཏུམ་པོ་ཁྱོད་ཀྱིས་ཚར་ཆོད་བརླག་པར་མཛོད། །དམ་རྫས་བརྒྱན་པའི་གཏོར་མ་འདི་བཞེས་ལ། །ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། །ཅེས་པ་འདི་འཇིག་རྟེན་མགོན་པོས་མཛད་པའོ།།

།།

༨༢༧༽ ག་ཤ་དྲིལ་བུའི་རི་གནས་བཤད་རི་པ་རྣམས་ལ་ལུང་བསྟན་གནང་བ།། འཇིག་རྟེན་གསུམ་གྱི་མགོན་པོ་འབྲི་གུང་པས། །རི་པ་སྔ་ཕྱི་རྣམས་ལ་འདི་སྐད་གསུངས། །འདི་ནས་ཉི་མ་ནུབ་ཀྱི་ཕྱོགས་རོལ་ན། །སྤྱི་གཙུག་ཛལནྡྲ་ཡི་བྱང་ངོས་སུ། །གར་ཞ་མཁའ་འགྲོའི་གནས་ཞེས་བྱ་བ་ཡོད། །ཁྱད་དུ་འཕགས་པ་གནས་མཆོག་འགྲན་ཟླ་བྲལ། །ལུང་པའི་ཕུ་ནི་ཤར་དུ་བསྟན་པ་ཡོད། །མདོ་ནི་ནུབ་ཏུ་བསྟན་ཞིང་ལུང་པའི་དབྱིབས། །ཕུ་རལ་གཉིས་བཅས་མདོ་དང་གསུམ་དུ་ཡོད། །དབུས་སུ་ཟུང་འཇུག་དབུ་མ་ཆེན་པོའི་རི། །དེ་ལ་གཉིས་སུ་མེད་པའི་ལྷ་ཚོགས་བཞུགས། །དེ་རྒྱབ་ཆོས་སྐྱོང་སྲུང་མའི་ལྷ་ཚོགས་བཞུགས། །དེ་རྒྱབ་མཁའ་འགྲོ་གསང་བའི་སྐོར་ལམ་ཡོད། །སྐོར་ལམ་དེ་ནས་རིམ་བཞིན་ཕྱིན་པ་ན། །ལྷ་དང་ལྷ་མོའི་སྐུ་དང་ཕྱག་མཚན་ཡོད། །ཐབས་ཤེས་ཆུ་དང་དངོས་གྲུབ་ཆུ་མིག་ཡོད། །འཆི་མེད་ཆུ་དང་ཡན་ལག་བརྒྱད་ལྡན་ཡོད། །ཨ་ལི་ཀ་ལི་ལ་སོགས་ཡིག་འབྲུའི་རིགས། །རང་བྱོན་ལྷུན་གྲུབ་ཚུལ་དུ་བཞུགས་ནས་ཡོད། །སྐལ་ལྡན་བུ་རྣམས་གནས་མཆོག་དེ་རུ་བྱོན། །1$0000360༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཕྱི་ཡི་བཀའ་འབུམ་ནོར་བུའི་བང་མཛོད་ཀྱི་ཁ་སྐོང་བཞུགས་སོ།། ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལེའུ་ཉི་ཤུ་རྩ་གཅིག་པ།། ༨༢༠༽ བླ་མ་རིན་པོ་ཆེ་ལ་ཕྱག་འཚལ་ལོ། ཚེ་གཅིག་ལུས་གཅིག་ལ་བླ་ན་མེད་པའི་བྱང་ཆུབ་ཏུ་སངས་རྒྱ་བར་བྱེད་པ་རྒྱུ་མཚན་ཉིད་ཀྱི་ཕ་རོལ་ཏུ་ཕྱིན་པ་དང༌། འབྲས་བུ་གསང་སྔགས་རྡོ་རྗེ་ཐེག་པ་གཉིས་སུ་གསུངས་པ་ལས་རྒྱུ་མཚན་ཉིད་ཕ་རོལ་ཏུ་ཕྱིན་པ་གོང་དུ་ཤེས་པར་བྱའོ། །འབྲས་བུ་གསང་སྔགས་རྡོ་རྗེ་ཐེག་པ་ལ་གསུམ་སྟེ། དངོས་པོའི་གནས་ལུགས་དང༌། ལམ་གྱི་སྒོམ་ཚུལ་དང༌། འབྲས་བུ་སྐྱེ་བའི་རིམ་པའོ། །དང་པོ་དངོས་པོའི་གནས་ལུགས་ལ་གསུམ་སྟེ། ཆོས་སྐུ་དང༌། ཡོན་ཏན་དང༌། འཕྲིན་ལས་གསུམ་ལྷུན་གྲུབ་ཏུ་ཚང་བའོ། །དེ་ལ་ལུས་དང༌།

ངག་དང༌། ཡིད་ཀྱི་སྒྲིབ་པས་འཁོར་བ་འབྱུང་ལ། དེ་གསུམ་དག་ན་སངས་རྒྱས་སོ། །ཆོས་རྗེ་རིན་པོ་ཆེའི་ཞལ་ནས། བྱ་སྤྱོད་རྒྱུད་དུ་ཅུང་ཞིག་བསྟན་པ་ཡང༌། །ལུས་ངག་ཇི་ལྟར་དག་པའི་རིམ་པ་ལས། །དངོས་གྲུབ་ཇི་ལྟར་འབྱུང་བའི་རིམ་པ་རྣམས། །དབང་བསྐུར་ཚུལ་གྱིས་ཇི་ལྟར་འབྱུང་བ་ལ། །གསང་བ་སྔགས་ཀྱི་དབང་བསྐུར་མེད་གྱུར་ན། །རྒྱུ་མེད་འབྲས་བུ་མཐོ་དམན་ཐ་དད་པ། །མི་འབྱུང་ངེས་ཕྱིར་སྟོན་པས་གསུངས་པས་སོ། །དབང་བཞི་ལེགས་པར་བསྐུར་བར་མེད་ངེས་ན། །སྐུ་བཞི་ཐོབ་པར་འགྱུར་བ་མི་སྲིད་པས། །ཟབ་མོ་གསང་སྔགས་མཐར་ཐུག་དབང་བཞི་ཡི། །སྐུ་བཞི་མཐར་ཐུག་སངས་རྒྱས་ཐོབ་པའི་ཕྱིར། །རྒྱལ་སྲས་མཆོག་གི་དབང་མཆོག་ཐོབ་པར་ངེས། །ཐོབ་ནས་བྱང་ཆུབ་མཆོག་ཏུ་སངས་ཡང་རྒྱ། །ཞེས་གསུངས་པས། གོང་དུ་རྒྱུ་མཚན་ཉིད་ཕ་རོལ་ཏུ་ཕྱིན་པའི་ཐེག་པས་བསྐལ་པ་ གྲངས་མེད་གསུམ་དུ་ཚོགས་གཉིས་བསགས་ནས་སངས་རྒྱས་པའི་དུས་སུ་དབང་མཆོག་ཐོབ་ནས་སངས་རྒྱས་པར་བསྟན་ནས། ད་རེས་འདིར་དང་པོ་ནས་ལུས་དག་པར་བྱེད་པ་ལ་བུམ་པའི་དབང་བསྐུར་ནས། སྲོག་གཅོད་པ་དང་མ་བྱིན་པར་ལེན་པ་དང་མི་ཚངས་པར་སྤྱོད་པ་གསུམ་སྤངས་ནས་ལུས་ལྷར་བསྒོམས་པས་སྐུ་མི་ཟད་པ་རྒྱན་གྱི་འཁོར་ལོ་འབྱུང་བར་སྟོན་པ་བྱ་བའི་རྒྱུད་ཡིན། ངག་དག་པར་བྱེད་པ་ལ་གསང་བའི་དབང་བསྐུར་ནས། ངག་འཁྱལ་པ་དང་ཚིག་རྩུབ་མོ་རྫུན་དང་ཕྲ་མ་སྤངས་ནས་ལྷའི་སྙིང་པོ་བཟླས་པས། གསུང་མི་ཟད་པ་རྒྱན་གྱི་འཁོར་ལོ་འབྱུང་བར་སྟོན་པ་སྤྱོད་པའི་རྒྱུད་ཡིན། སེམས་དག་པར་བྱེད་པ་ལ་ཤེས་རབ་ཡེ་ཤེས་ཀྱི་དབང་བསྐུར་ནས། བརྣབ་སེམས་དང་གནོད་སེམས་དང་ལོག་པར་ལྟ་བར་སྤངས་ནས། སེམས་སྟོང་པ་ཉིད་བསྒོམས་པས། ཐུགས་མི་ཟད་པ་རྒྱན་གྱི་འཁོར་ལོ་འབྱུང་བར་སྟོན་པ་རྣལ་འབྱོར་གྱི་རྒྱུད་ཡིན། ཀུན་གཞི་དང་རླུང་དག་པར་བྱེད་པ་ལ་དབང་བཞི་པ་བསྐུར་ནས། ཤེས་བྱའི་སྒྲིབ་པ་སྤངས་ནས་མི་སློབ་པའི་ཟུང་འཇུག་ལ་གནས་པར་བྱས་ངོ་བོ་ཉིད་ཀྱི་སྐུ་ཐོབ།

རྣལ་འབྱོར་བླ་ན་མེད་པའི་རྒྱུད་ཀྱིས་སྟོན་པ་ཡིན་པས། སྦྱང་རྒྱུ་བཞི་ཡོད་པས་གཞི་བཞི། ལམ་བཞི། ཕྲིན་ལས་བཞི། རྒྱུད་བཞི། སྐུ་བཞི་ཐོབ་པར་ཡིན། དང་པོ་དབང་བཞི་མེད་པ་ལས་ཀྱི་ཕྱག་རྒྱ་ཡིན། འབྲས་བུ་སྐུ་བཞི་མི་འབྱུང་བ་ཆོས་ཀྱི་ཕྱག་རྒྱ་ཡིན། དེ་འབྱུང་བར་སངས་རྒྱས་ཀྱིས་ཀྱང་མི་ནུས་པ་དམ་ཚིག་གི་ཕྱག་རྒྱ་ཡིན། མེད་ན་མི་འབྱུང་བའི་རྒྱུ་འབྲས་སོ། །དང་པོ་དབང་བཞི་ཐོབ་པ་དེ་ལས་ཀྱི་ཕྱག་རྒྱ། འབྲས་བུ་སྐུ་བཞི་འབྱུང་བ་ཆོས་ཀྱི་ཕྱག་རྒྱ། དེ་ལ་བདུད་ཀྱིས་མཚོན་ཆའི་ཆར་ཕབ་ཀྱང་བར་དུ་མི་ཆོད་པ་དམ་ཚིག་གི་ཕྱག་རྒྱ། དང་པོ་ནས་སྟོང་པ་ཉིད་གཤིས་ཡིན་པ་དེ་ཕྱག་རྒྱ་ཆེན་པོ་ཡིན་པས། དེ་ཚེ་འདིར་ཐོབ་ནས་ལུས་ངག་ཡིད་གསུམ་དག་ནས་སངས་རྒྱའོ། །དེ་དང་པོ་བཅོམ་ལྡན་འདས་ཀྱིས་ཇི་ལྟར་གསུངས།་་་ཉམས་སུ་ཇི་ལྟར་ལེན།་་་འབྲས་བུ་ཇི་ལྟར་ཐོབ་སྙམ་ན། འབྲས་བུ་གསང་སྔགས་རྡོ་རྗེའི་ཐེག་པ་ལ་གསུམ་ཡིན་ཏེ།་་་དངོས་པོའི་གནས་ལུགས་དང༌།་་་ལམ་དང༌།་་་འབྲས་བུ་སྐྱེ་བའི་རིམ་པ་དང་གསུམ་མོ། །དང་པོ་དངོས་པོའི་གནས་ལུགས་ལ་གསུམ་མོ། །སེམས་ཅན་ཐམས་ཅད་དང་པོ་ནས་བཤའ་མར་སངས་རྒྱས་པ་ཡིན་པས། ས་བཅུ་ཙམ་ལ་གནས་པའི་བྱང་ཆུབ་སེམས་དཔའ་ཙམ་ཡང་མེད། དང་པོ་ནས་ཆོས་སྐུ་སྟོང་པ་ཉིད་གཅིག་པུ་ཡིན། གཤིས་ཀྱི་དགེ་བ་ཡོད་ཚད་ཡོན་ཏན་ཡིན། དེ་དང་པོ་ནས་སེམས་ཅན་གྱི་དོན་དུ་གང་ཕན་དུ་འགྲོ་བ་དེ་ལྷུན་གྱིས་གྲུབ་ནས་གནས་པ་དེ་ཕྲིན་ལས་ཡིན། དེ་ལྟར་ཡིན་པ་ལ་གོམས་པས་དེའི་སྣང་བ་ཤར་བ་ཡིན་ཏེ། ཚེ་གཅིག་གིས་སྒྲིབ་པ་གསུམ་སྤངས་ནས། ཆོས་སྐུ་ཡོན་ཏན་འཕྲིན་ལས་དེ་སྒྲུབ་པ་ལ་སྔགས་གསུངས་པ་ཡིན། བཅོམ་ལྡན་འདས་ཀྱིས་སངས་རྒྱས་རིན་ཆེན་སྙིང་པོ་ལ་རྒྱུ་གསང་སྔགས་ཀྱི་སྨོན་ལམ་བཏབ་པའི་འབྲས་བུ། གསང་སྔགས་རྡོ་རྗེའི་ཐེག་པ། ཚེ་གཅིག་ལུས་གཅིག་ལ་སངས་རྒྱས་པ་འདི་གསུངས་པ་ཡིན་ནོ། །ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས།

དང་པོ་ནས་དངོས་པོའི་གནས་ལུགས་བསྟན་པའི་ལེའུ་སྟེ་དང་པོའོ།། །།འདིའི་ལམ་ལ་སྤྱི་དང་བྱེ་བྲག་གཉིས་སོ། །སྤྱིར་སངས་རྒྱས་ཀྱི་གསང་སྔགས་ཀྱི་རྒྱུད། ཕྱག་ན་རྡོ་རྗེ་ལ་མ་རྒྱུད་བྱེ་བ་ཕྲག་དྲུག་གསུངས། ཨིནྡྲ་བྷུ་ཏི་ལ་སོགས་ལ་ཕ་རྒྱུད་བྱེ་བ་ཕྲག་བཅུ་གསུངས། གཉིས་ཀ་ལ་སངས་རྒྱས་ཀྱི་རྒྱུད་བྱེ་བ་ཕྲག་བཅུ་དྲུག་གསུངས་སོ། །རྣལ་འབྱོར་ཕ་རྒྱུད་རྣམས་ཀྱི་ཚད། །བྱེ་བ་ཕྲག་ནི་བཅུ་ཡིན་ཏེ། །དེ་བཞིན་རྣལ་འབྱོར་མ་རྒྱུད་གྲངས། །བྱེ་བ་ཕྲག་ནི་དྲུག་ཏུ་གྲགས། །ཐེག་ཆེན་ལས་གཞན་མདོ་སྡེ་ནི། །དུང་ཕྱུར་ཕྲག་ནི་གསུམ་ཡིན་ཏེ། །དེ་བཞིན་ཕ་རོལ་ཕྱིན་པའི་ཚུལ། །ས་ཡ་དང་ནི་དུང་ཕྱུར་ལྔ། །འདི་དག་ཐམས་ཅད་ཐུབ་དབང་པོ། །སྐུ་གསུམ་བདག་ཉིད་ཅན་གྱིས་གསུངས། །ཞེས་སོ། །དེ་རྣམས་བསྡུས་ན་རྒྱུད་སྡེ་བཞི་ཡིན་ཏེ། བྱ་བའི་རྒྱུད་ལ་འཇམ་དཔལ་ཀྱི་རྒྱུད་དང༌། ལྷ་མོ་བཙུན་དའི་རྒྱུད་ལ་སོགས་པ་ལུས་ཀྱི་སྒོ་ནས་སྲོག་གཅོད་པ་དང་མ་བྱིན་པར་ལེན་པ་དང་མི་ཚངས་པར་སྤྱོད་པ་གསུམ་སྤངས་ནས་ལུས་ལྷར་བསྒོམ་པ་དང༌། ཁྲུས་དང་གཙང་སྦྲ་གཙོ་བོར་སྟོན། གཞན་གསུམ་ཞོར་ལ་སྟོན། སྤྱོད་པའི་རྒྱུད་ལ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་དང༌། དམ་ཚིག་གསུམ་བཀོད་པའི་རྒྱུད་དང༌། རྟོགས་པ་བསྡུས་པའི་རྒྱུད་ལ་སོགས་པ་ངག་འཁྱལ་བ་དང་ཚིག་རྩུབ་མོ་དང་རྫུན་ཕྲ་མོ་སྤངས་ནས། བཟླས་པ་གཙོ་བོར་སྟོན་ཅིང་གཞན་གསུམ་ཞོར་ལ་སྟོན། རྣལ་འབྱོར་གྱི་རྒྱུད་ལ་དཔལ་མཆོག་དང་པོའི་རྒྱུད་དང༌། སངས་རྒྱས་མཉམ་སྦྱོར་གྱི་རྒྱུད་ལ་སོགས་པས་བརྣབ་སེམས་དང་གནོད་སེམས་དང༌། ལོག་པར་ལྟ་བ་གསུམ་སྤངས་ནས། སེམས་སློབ་པའི་ཟུང་འཇུག་གཙོ་བོར་སྟོན། གཞན་གསུམ་པོ་ཞོར་ལ་སྟོན། རྣལ་འབྱོར་བླ་ན་མེད་པའི་རྒྱུད་ལ་གཉིས། ཕ་བླ་ན་མེད་པ་དཔལ་གསང་བ་འདུས་པ་གསུངས། དེའི་སྙིང་པོ་ལྟ་བུ་སེམས་པ་གསུམ་གྱིས་སྦས་པ་ཡིན། མ་བླ་ན་མེད་པའི་རྒྱུད་བདེ་མཆོག་དང༌།

དུས་འཁོར། དགྱེས་རྡོར། གདན་གཞི། ནམ་མཁའ་དང་མཉམ་པ་སོགས་གསུངས་སོ། །དེ་རྣམས་ཀྱི་སྙིང་ལྟ་བུ་འདོད་ཆགས་ཆོས་ཀྱིས་སྦས་པ་ཡིན། དེ་རྣམས་ཀྱིས་ཐོག་མཐའ་བར་གསུམ་དུ། སེམས་ཅན་བྱ་བ་གཅིག་ཀྱང་མེད་པར། སངས་རྒྱས་ཀྱི་ཆོས་ཀྱི་སྐུ་གཅིག་པུ་སྟོན་པ་ཡིན་ནོ། །དེ་རྣམས་གསང་སྔགས་སྤྱིའི་ལུགས་ཡིན་ནོ། །ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། གསང་སྔགས་སྤྱི་བསྟན་པའི་ལེའུ་སྟེ་གཉིས་པའོ།། །།བྱེ་བྲག་ཏུ་རྗེ་བཙུན་ཏིལླི་པ་དེ་དྲུག་པ་རྡོ་རྗེ་འཆང་གི་སྤྲུལ་པ་ཡིན་པས་གསང་སྔགས་ཀྱི་བཀའ་ཐམས་ཅད་བབས་པར་བསྟན་པ་ཡིན་པས། ཏིལླི་པའི་བརྒྱུད་པ་འདི་ཁོ་ན་འགྲུབ་ཐག་ཉེ་བ་ཡིན་ནོ། །འདིར་ཏིལླི་པའི་ལུགས་ལ་གཉིས་ཡིན་ཏེ། རྟོགས་ལམ་དབང་དང༌། སྒོམ་ལམ་མོ། རྟོགས་ལམ་དབང་ལ་གཞན་ལུགས་དང་རང་ལུགས་གཉིས་ཡིན། གཞན་ལུགས་ལ། ལ་ལ་སྨིན་ལམ་དབང་དུ་འདོད་པ་ཡང་ཡོད། ལ་ལ་གྲོལ་ལམ་དབང་དུ་འདོད་པ་ཡང་ཡོད། དབང་ལེན་པའི་བླ་མ་དང༌། དབང་གི་དུས་དང༌། རྫས་དང༌། དབང་རྟེན་དང༌། དབང་གི་འབྲས་བུ་འདོད་ལུགས་རེ་རེ་ཡོད་དེ། རང་ལུགས་ལ་གཉིས་ཡིན། སྡོམ་པ་གསུམ་བླང་བ་དང༌། དབང་བཞི་བསྐུར་བའོ། །ཆོས་རྗེ་རིན་པོ་ཆེ་ནི་དང་པོ་ནས་སེམས་ཅན་ཐམས་ཅད་སངས་རྒྱས་ཡིན། དེ་མ་རྟོགས་པས་འཁོར་བར་འཁྱམས་པས། དེ་རྟོགས་པས་སངས་རྒྱས། དེའི་དབང་ཐོབ་པས་རྟོགས་ལམ་དབང་དུ་བཞེད་དོ། །དེ་ལ་དང་པོ་བླ་མ་མཚན་ཉིད་དང་ལྡན་པ་ཞིག་གི་དྲུང་དུ། སློབ་མ་མོས་གུས་དང་ལྡན་པ་ཞིག་གིས་བཏུགས་ནས། དང་པོ་སྡོམ་པ་གསུམ་གཙང་སིང་ངེ་བ་ཞིག་ཡིན། ཆོས་སྐུ་ནམ་མཁའ་ལྟ་བུ་དེ་ལུས་ངག་ཡིད་གསུམ་ཁྱབ་པའི་རླུང་གིས་སྒྲིབ་པས། སྒྲིབ་པ་བཞི་པོ་དེ་སྤོང་བ་ལ་དབང་བཞི་བསྐུར་ནས། ལམ་མི་རྟོག་པ་སྒོམ་པ་དང༌། ལམ་གཏོང་ལྔ་ལྡན་དང་བཅས་པ་བསྒོམས་པས་འབྲས་བུ་སྐུ་བཞི་ཐོབ་པ་ཡིན་པས། རྒྱུ་དབང་བཞི་བསྐུར་བ་ཡིན། དབང་གི་འབྲས་བུ་ལ་ཡང༌། ལ་ལ་བདེ་བའི་ཏིང་ངེ་འཛིན་ལ་འབྲས་བུར་བྱེད།

ལ་ལ་གསལ་བ། ལ་ལ་མི་རྟོག་པའི་ཏིང་ངེ་འཛིན་ལ་འབྲས་བུར་བྱེད། དེ་རྣམས་ཁམས་གསུམ་གྱི་འཇིག་རྟེན་གྱི་རང་གཟུགས་བསྐྱེད་པའི་དུག་ཡིན་ཏེ། རང་གི་སློབ་མས་གོ་བར་བྱ་བའི་ཕྱིར་དང༌། གཞན་གྱིས་མི་གོ་བར་བྱ་བའི་ཕྱིར་དང༌། རྒྱུད་ཐམས་ཅད་དཀྲུགས། ལུང་ཐམས་ཅད་བཅུས། མན་ངག་ཐམས་ཅད་སྦས་ནས་བསྟན་པ་ཡིན། གཞན་གྱིས་གོ་བ་མ་སྐྱེས་པ་ཡིན། དབང་ལ་དབང་རྟགས་རྩིས་སུ་ཆེ་བ་ཡིན། དབང་རྟགས་དང་པོ་ནས་སངས་རྒྱས་པ། འོད་གསལ་གསལ་བ་གཅིག་ཏུ་རྟོགས་པ་དེ་དབང་རྟགས་ཡིན། དེའི་ཟླར་མི་བསྐྱོད་པས་དབུ་བརྒྱན་པ་ཡིན། ཁ་ཅིག་དབང་རྟེན་བུད་མེད་དང༌། དབང་གི་ཤ་ཆང་གཉིས་ཐབས་ཤེས་ཀྱི་རྫས་ལ་དགོས་སོ་ཞེས་ཕལ་ཆེར་སྨྲ་སྟེ། དབང་དང་དེ་འགལ་བ་ཡིན། དབང་ལ་ཕྱིན་ཅི་ལོག་པ་ཡིན། ཕལ་ཆེར་ངུ་འབོད་ཀྱི་དམྱལ་བར་གསུངས་པ་ཡིན། རྡོ་རྗེ་འཆང་གི་ཞལ་ནས། ཆང་ལ་ཧ་བྱས་པས་ཁ་དོག་འོ་མར་འགྱུར་ནུས་པ་དང༌། ཧོ་བྱས་པས་རོ་ཆུ་ལྟར་འགྱུར་ནུས་པ་དང༌། ཧྲཱིཿབྱས་པས་བདུད་རྩིར་སྒྱུར་ནུས་ན་ཆང་མ་ཡིན། ཇ་དང་འོ་མ་དང་འདྲ། ཤེས་པ་མི་འཁྲུལ་བས་འཐུང་དུ་ཏུབ། བཙུན་པ་ངན་ལམ་རྒྱལ་མཆོག་དབྱངས་དང༌། སློབ་དཔོན་བིརྺ་པས་ཆང་འོ་མར་བསྒྱུར་ནས་གསོལ་བ་ཡིན། དེ་ལྟར་བསྒྱུར་མ་ནུས་ན་བཏུང་དུ་མི་ཏུབ་སྟེ། སྡོམ་པ་འབྱུང་བའི་རྒྱུད་ལས། ཧ་གསུམ་ལ་སོགས་དང་བྲལ་བར། །ཅི་སྟེ་དམ་ཚིག་ཅན་གྱིས་འཐུང༌། །སྔགས་ཀྱི་དངོས་གྲུབ་མི་འབྱུང་སྟེ། །དེ་ལ་དུག་འགྱུར་ཐེ་ཚོམ་མེད། །སྔགས་པ་ཆང་གིས་རྣམ་འགྱུར་པ། །འདོད་ལ་སྐམ་ཞིང་འཁྲིག་ལ་སྲེད། །རྒོད་ཅིང་གླུ་ཡང་དེ་བཞིན་ལེན། །འཐབ་མོ་ལ་སོགས་རྣམ་པར་འཁྲུལ། །རྨོད་ཅིང་ཉམས་པར་བྱེད་ལས་ཀྱང༌། །སྡིག་པ་དམྱལ་བར་འཚོད་པར་འགྱུར། །རྣལ་འབྱོར་མ་རྣམས་ཁྲོས་ནས་ནི། །དེ་ལ་ནད་དང་མྱ་ངན་གྱིས། །འཇིགས་པར་བྱེད་པས་རྣམ་གཙེས་ནས། །སྡིག་ཅན་དམྱལ་བར་འཚོད་པར་བྱེད། །བླ་མ་ལ་འཁུ་སྨོད་པར་བྱེད། །སེམས་ཅན་འཁུ་ལ་སྦྱིན་མི་བྱ། །དངོས་གྲུབ་སྒྲུབ་པ་འབྲས་བུ་མེད། །སྔགས་པས་འདི་དག་སྤང་པར་ནི། །སྔོན་གྱི་སངས་རྒྱས་རྣམས་ཀྱིས་གསུངས། །ཞེས་དང༌།

བཅོམ་ལྡན་འདས་ཀྱི་ཞལ་ནས། ང་ལ་སྟོན་པར་ལྟ་བ་རྣམས་ཀྱིས་ཆང་མི་བཙོང༌། མི་བཏུང༌། མི་བླུད་དོ་གསུང༌། རྒྱལ་པོ་མཛའ་མོ་འཁོར་དང་བཅས་པ་ཆང་འཐུངས་པས་དམྱལ་བར་སྐྱེས་པ་ལ། ཐུབ་པ་འདི་ལྷའི་དབང་པོ་བརྒྱ་བྱིན་དུ་གྱུར་པའི་དུས་སུ་ཆང་གི་ཉེས་པ་སུམ་ཅུ་སོ་གཉིས་བརྗོད་ནས་སྲུང་དུ་བཅུག་པས་མཐོ་རིས་སུ་སྐྱེས་པ་ཡིན་ནོ། །ཤ་ཟ་བ་ཡང་སྤང་དགོས་ཏེ། ཐུབ་པ་འདི་བྱ་སྲེག་པའི་ཕྲུ་གུར་གྱུར་པའི་དུས་སུ་ཤ་ཟ་བ་སྤངས་པས་སངས་རྒྱས་པ་ཡིན། དཔའ་བོ་མཁའ་འགྲོ་ཡང་ཤ་བསྒྱུར་ནས་ཟ་བ་ཡིན། སློབ་དཔོན་ནག་པོ་སྤྱོད་པ་བ་ལ་འདྲེན་པའི་དགེ་སློང་ཞིག་གི་ཀྱང་བྱ་རོག་ཏུ་སྤྲུལ་ནས་གསོལ་བ་ཡིན། དེའི་དུས་སུ་ཤ་བདུད་རྩིར་སྒྱུར་ནུས་པས་གསོལ་དུ་རུང་བ་ཡིན། དགོང་མོའི་ཚོགས་འཁོར་ཡང་བདུད་རྩིར་སྒྱུར་ནུས་ན་གསོལ་དུ་ཏུབ་ལ། དེ་མ་ནུས་ན་མི་བཏུབ། སློབ་དཔོན་ལྭ་བ་པ་ལ་རྒྱལ་པོ་ཨིནྡྲ་བྷུ་ཏིས་ཕྱི་དྲོའི་ཁ་ཟས་བསྐུར་ནས། བར་ན་ཆུ་མོ་གངྒཱ་ཡོད་པས། རྒྱལ་པོ་ཨིནྡྲ་བྷུ་ཏིས་འདོད་ཆགས་སྤངས་པའི་བདེན་པས། ཆུ་མོ་གྱེན་ལ་ལོག་ཅིག་བྱས་པས། ཆུ་མོ་གྱེན་ལོག་ནས། དེའི་ཤུལ་ན་ཕར་ཕྱིན་ཏེ། སློབ་དཔོན་ལྭ་ཝ་པ་ལ་ཕྱི་དྲོའི་ཁ་ཟས་དྲངས་པས་གསོལ་བ་དང་བཙུན་མོ་མ་དད་དེ་ཆུ་མོ་གྱེན་ལ་ཇི་ལྟར་འགྲོ་ཞུས་པས། སློབ་དཔོན་ལྭ་ཝ་པས་ཕྱི་དྲོའི་ཁ་ཟས་མ་ཟས་པའི་བདེན་པའི་བྱིན་རླབས་ཀྱིས་ཆུ་མོ་གངྒཱ་གྱེན་ལ་ལོག་ཅིག་བྱས་པས་ཆུ་གྱེན་ལ་ལོག་པའི་ཤུལ་ན་ཚུར་ལ་ཡོང་བ་ཡིན། ཕྱག་རྒྱ་བསྟེན་པ་དང་ཕྱི་དྲོའི་ཚོགས་འཁོར་ཡང་དེ་ཙམ་ན་རན་པ་ཡིན། དེ་ལ་ཡང་བཙུན་མོ་མ་དད་པའི་ཉེས་པ་ཡོད། དེ་ལྟར་མ་གྱུར་ཕྱག་རྒྱ་བསྟེན་ན་ལྕགས་ཀྱི་ཤལ་མ་རི་ལ་འགྲད་དོ། །ཕྱི་དྲོའི་ཁ་ཟས་མ་ཐུབ་ན། དང་པོ་ཀུན་ཏུ་རྒྱུ་ཞིག་གིས་ཕྱི་དྲོའི་ཁ་ཟས་ཀྱི་ཟ་ཁྲིམས་བསྲུང༌། དུས་ཅིག་ཏུ་མ་ཐུབ་པས་ཀླུ་རུ་སྐྱེས་པ་ཡིན་ནོ། །དེས་ན་ཁྲིམས་ཉིས་བརྒྱ་ལྔ་བཅུ་རྩ་གསུམ་བསྲུང་བ་དང༌།

བྱང་ཆུབ་སེམས་དཔའི་སྡོམ་པ་ཉི་ཤུ་པ། གསང་སྔགས་ཀྱི་རྩ་བ་བཅུ་བཞི་དང༌། ཡན་ལག་བརྒྱད་བསྲུང་བ་གསང་སྔགས་ཀྱི་གེགས་སེལ་ཡིན་པས། གཞན་གཉིས་གོང་དུ་བསྟན་པ་བཞིན་དུ་ཤེས་པར་བྱ་ལ། རྩ་ལྟུང་བཅུ་བཞི་ནི། བདེ་གཤེགས་བཀའ་ལས་འདས་པ་དང༌། རྡོ་རྗེའི་སྤུན་ལ་འཁུ་བ་དང༌། བྱམས་པ་འདོར་བ་དང༌། བྱང་སེམས་འདོར་བ། བླ་མའི་རྗེས་སུ་མི་འབྲང་བར་བརྙས་པ་བྱེད་པ་དང༌། གཞན་གྱི་ཆོས་ལ་སྨོད་པ་དང༌། སེམས་ཅན་མ་སྨིན་པ་ལ་གསང་བ་བསྒྲགས་པ་དང༌། ཕུང་པོ་སངས་རྒྱས་ཀྱི་མངའ་བདག་ལ་ཐ་མལ་གྱི་སྤྱོད་པས་བརྙས་པ་དང༌། དང་པོ་ནས་དག་པ་སྟོང་པ་ཉིད་ཡིན་པ་ལ་ཐེ་ཚོམ་ཟ་བ་དང༌། བླ་མའི་དགྲ་ལ་བྱམས་པར་བྱེད་པ་དང༌། བློ་ལས་འདས་པའི་ཆོས་ལ་བཟང་ངན་དུ་རྟོག་པ་དང༌། སེམས་ཅན་ཆོས་བྱེད་འདོད་ཡོད་པའི་སེམས་སུན་འབྱིན་པ་དང༌། དབང་བཞིའི་དམ་ཚིག་མི་བརྟེན་པ་དང༌། ཤེས་རབ་ཕག་མོའི་རང་བཞིན་བུད་མེད་ལ་གནོད་པ་དང་བཅུ་བཞི་དེ་ཤོར་ན་དབང་ཤོར་བས་གེགས་ལ་རྡུགས་པ་ཡིན་ནོ། །ད་ཡན་ལག་བརྒྱད་ནི། དམ་ཚིག་དང་མི་ལྡན་པའི་རིག་མ་བསྟེན་པ་དང༌། ཚོགས་ཀྱི་གྲལ་དུ་འཐབ་པ་དང༌། རིག་མ་མཚན་ཉིད་དང་མི་ལྡན་པ་ལ་བདུད་རྩི་རིལ་བུ་སྦྱོར་བ་དང༌། གསང་སྔགས་ཤེས་ཀྱང་སྣོད་ལྡན་ལ་མི་བཤད་པ་དང༌། དད་པ་ཅན་ཆོས་འདྲི་བ་ལ་གཞན་གྱི་གཏམ་སྨྲ་བ་དང༌། ཉན་ཐོས་ནང་དུ་ཞག་བདུན་སྡོད་པ་དང༌། གསང་སྔགས་མི་ཤེས་སེམས་མ་རྟོགས་པར་ང་གསང་སྔགས་པ་ཡིན་ཟེར་བ་དང༌། སྣོད་མ་ཡིན་པ་ལ་ཕྱིའི་ཆོས་མི་བཤད་པར་གསང་སྔགས་བཤད་པ་དང་བརྒྱད་པོ་དང༌། རྩ་བ་བཞི་ལ་ཤེས་བཞིན་ཉམས་ན་དངོས་གཞི་རྫོགས། འགྱོད་མེད་དེར་ཤེས་ཡིད་བྱེད་པ་ཡན་ལག་བདུན་པོ་རྫོགས་ན་བསྐལ་པ་མང་པོར་དམྱལ་བར་སྐྱེས་ནས་གེགས་སུ་འགྲོ་བ་ཡིན། དེས་ན་བསླབ་པ་གསུམ་པོ་གཅིག་མ་ཐུབ་ཀྱང་གེགས་སུ་འགྲོ་བ་ཡིན་པས་གསུམ་ག་བསྲུང་བ་གལ་ཆེའོ། །བཙུན་པ་ཞིག་ལ་བུད་མེད་ལྷ་མོ་འདྲ་བ་ཞིག་གིས་རྩེ་ཤིང་བསྐོར་བས།

བཙུན་པ་དེས་རང་གི་ལྕེ་ཆུང་བཅད་ནས་སྲོག་དང་བྲལ་ཡང་རང་གི་ཚུལ་ཁྲིམས་མ་ཉམས་པར་བྱས་པ་ཡིན། ཆུང་སྟེ་སློབ་དཔོན་ཆོས་མཆོག་གིས། ཤིང་སྐམ་པོ་ཞིག་ལ་ངའི་ཚུལ་ཁྲིམས་རྣམ་པར་དག་ན་ཤིང་ཁྱོད་ལ་མེ་ཏོག་འབྱུང་བར་གྱུར་ཅིག་བྱས་པས་མེ་ཏོག་བཅུ་ཡོང་བ་ལ། ལན་ཅིག་མ་བྱུང་བས་ཅིས་ལན་སྙམ་པ་ལས། ལྡེ་མིག་ཅིག་སྐོར་སྐོར་བྱས་འདུག་པ་དེས་ལན་ནམ་སྙམ་ནས་བཤགས་བསྡམ་བྱས་ཏེ། དེ་ནས་སྔར་བཞིན་བདེན་པ་བརྗོད་པས་མེ་ཏོག་བཅུ་བྱུང་ངོ༌། །སྔགས་དང་ཚུལ་ཁྲིམས་གཅིག་པ་ཡིན་ཏེ། སྡོམ་པ་འབྱུང་བའི་རྒྱུད་ལས། ཚུལ་ཁྲིམས་འཆལ་ལ་སྔགས་འགྲུབ་པར། །སངས་རྒྱས་རྣམས་ཀྱིས་མ་གསུངས་ཏེ། །མྱ་ངན་འདས་གྲོང་འགྲོ་བ་ནི། །ཡུལ་དང་ཕྱོགས་ཀྱང་མ་ཡིན་ནོ། །ཞེས་གསུངས་སོ། །ཚུལ་ཁྲིམས་འཆལ་པ་ལ་བསྟེན་ན་བེའུ་སྦྲེལ་གཡང་ལ་འགྲོ་བར་གསུངས་པ་ཡིན་པས་གསང་སྔགས་ཀྱི་གཞི་ལ་ཚུལ་ཁྲིམས་དགོས་པ་ཡིན་ནོ། །སྔགས་འདི་རལ་གྲིའི་སོ་དང་འདྲ་བས། དབང་བསྐུར་བའི་དུས་སློབ་དཔོན་དང་སློབ་མའི་འབྲེལ་པ་བརྟག་དགོས་པར་གསུངས་ཤིང༌། སུ་དགའ་རང་དགར་ཞུགས་ན་ཕུང་སྐྱེས་བྱེད་པས་དམ་ཚིག་བསྲུང་བ་གལ་ཆེའོ། །ཕ་རྒྱུད་དང་མ་རྒྱུད་དང་རྒྱུད་རྣམས་ཀྱི་སྙིང་པོ་དང་བཅུད་ནི་ཆོས་རྗེ་རིན་པོ་ཆེ་དབང་བཞི་པའི་བློ་འདས་དེ་ལ་བཞེད། དེ་རྟོགས་པར་བྱེད་པ་ལ་རྒྱུའི་དབང་དང༌། ལམ་གྱི་དབང་དང༌། འབྲས་བུའི་དབང་དང་གསུམ་ཡིན། རྒྱུའི་དབང་ལ་རིགས་མི་འདྲ་བ་མང་ཡང༌། དྭགས་པོ་བཀའ་བརྒྱུད་འདི་ནི་རྗེ་སྒམ་པོ་པའི་ཇོ་མོ་ལྷ་ལྔ་མ་འདིས་དབང་བསྐུར་བས་གྲོལ་བ་ཡིན། དེའི་ལུགས་སུ་བྱས་ན་དང་པོར་ཇོ་མོའི་བསྙེན་སྒྲུབ་ཐེམས་དགོས། དེ་ནས་ལས་སྦྱོར་དབང་བསྐུར་དགོས། སློབ་མས་བླ་མར་གསོལ་བ་ལན་གསུམ་འདེབས་པ་དེ་ཆོས་ལ་འཕངས་སེམས་བྱེད་པ་དང༌། སློབ་མའི་མོས་གུས་བརྟག་པ་ཡིན། དེ་ནས་དང་པོ་ནས་བྱང་ཆུབ་ཀྱི་སེམས་ནེམ་རྐྱང་མེད་པར་བསྐྱེད་ལ། དང་པོ་བུམ་པའི་དབང་བསྐུར།

དེ་ནས་ཤེས་རབ་ཡེ་ཤེས་ཀྱི་དབང་བསྐུར། དེ་ནས་དབང་བཞི་པ་གལ་ཆེ་བ་ཡིན་པས་ངོ་སྤྲད། དེ་ནས་བརྡའི་ཕྱག་མཚན་བཞི་བཏད། དེ་ཡེ་ཤེས་ཀྱི་ཚོགས་ཡིན། དེ་ནས་དེ་སྨིན་པར་བྱེད་པ་ལ་བསོད་ནམས་ཀྱི་ཚོགས་ལ་ལོངས་སྤྱོད། ཐེག་པ་ཆེན་པོ་གསང་སྔགས་ཀྱི་རྒྱུའི་དབང་ཡིན་ནོ། །ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས་རྒྱུའི་དབང་བསྟན་པའི་ལེའུ་སྟེ་གསུམ་པའོ།། །།རྒྱུའི་དབང་བསྟན་ནས་ས་བོན་ནམ་བག་ཆགས་བཞག་པས། འབྲས་བུའི་དབང་བཤའ་མ་དེ་རྟོགས་ནས་ཡོང༌། འབྲས་བུའི་དབང་གང་ཡིན་ན། བླ་མས་སློབ་མ་ལ་དང་པོ་བུམ་པའི་དབང་བསྐུར་ནས། ཕུང་པོ་ལྷ་དང་ལྷ་མོར་ངོ་སྤྲོད་པ་ཡིན། ངོ་ཇི་ལྟར་དུ་སྤྲོད་ན། ཡ་གི་ཡང་དག་པར་རྫོགས་པའི་སངས་རྒྱས་ནས། མ་གི་འཇག་མིག་གི་སྲིན་བུ་ཡན་ཆད་སངས་རྒྱས་པ་གཅིག་ཡིན། ས་དང་པོ་ནས་ས་བཅུ་ལ་གནས་པའི་བྱང་ཆུབ་སེམས་དཔའ་ཙམ་ཡང་མིན། སངས་བཤའ་མར་རྒྱས་རྒྱས་པ་ཞིག་ཡིན། དེ་ཡང་ཇི་ལྟར་འབྱུང་བ་བཞི་ལྷ་མོ་བཞིར་སངས་རྒྱས་པ་ཡིན། སེམས་ཅན་གྱི་དོན་དུ་ལུས་འབྱུང་བ་བཞི་ལས་མ་གྲུབ་པ་མེད། སྲ་ཞིང་བརྟན་པའི་རིགས་ཐམས་ཅད་སའི་ཁམས་ཡིན། ས་སངས་རྒྱས་སྤྱན་མ་དང་པོ་ནས་སངས་རྒྱས་རྒྱས་པ་ཡིན། ལུས་ལ་བརླན་ཞིང་གཤེར་བ་ཐམས་ཅད་ཆུའི་ཁམས་ཡིན། ཆུ་མ་མ་ཀི་དང་པོ་ནས་སངས་རྒྱས་རྒྱས་པ་ཡིན། ཚ་ཞིང་དྲོ་བའི་རིགས་ཐམས་ཅད་མེའི་ཁམས་ཡིན། མེ་གོས་དཀར་མོ་དང་པོ་ནས་སངས་རྒྱས་རྒྱས་པ་ཡིན། གཡོ་བའི་རིགས་ཐམས་ཅད་འབྱུང་བ་རླུང་གི་ཁམས་ཡིན། རླུང་དམ་ཚིག་སྒྲོལ་མ་དང་པོ་ནས་སངས་རྒྱས་རྒྱས་པ་ཡིན། དེ་རྣམས་ཐམས་ཅད་ནམ་མཁའ་སྟོང་པ། སེམས་སེམས་མེད་པ་ཡིན། ནམ་མཁའ་ཆོས་ཀྱི་དབྱིངས་ཀྱི་དབང་ཕྱུག་མར་དང་པོ་ནས་སངས་རྒྱས་རྒྱས་པ་ཡིན། ས་དང་པོ་ནས་ས་བཅུ་པ་ལ་གནས་པའི་བྱང་ཆུབ་སེམས་པ་ཡང་མིན། བཤའ་མར་སངས་རྒྱས་རྒྱས་པ་ཡིན། ཕྱི་ལྟར་དུ་འབྱུང་བ་ལྔ་ལྷ་མོ་ལྔར་སངས་རྒྱས་རྒྱས་པ་ཡིན་ནོ། །ནང་ལྟར་དུ་གནས་ཉི་ཤུ་རྩ་བཞི་དང་དཀྱིལ་འཁོར་གྱི་འཁོར་ལོ།

དུར་ཁྲོད་ཆེན་པོ་བརྒྱད་དང་བཅས་པ་ལུས་ལ་ཚང་ནས་ཡོད་པ་ཡིན། དེའི་ནང་ན་བཅོམ་ལྡན་འདས་ཡབ་ཡུམ་དང༌། དཔའ་བོ་དང་རྣལ་འབྱོར་མ་རྣམས་དང་པོ་ནས་ལྷུན་གྲུབ་ཏུ་གནས་ཀྱིན་ཡོད་པ་ཡིན། རྒྱུད་རྣམས་ཀྱི་ནང་ནས། དཔའ་བོ་འདི་དག་ཐམས་ཅད་ཀྱིས། །རྒྱུ་དང་མི་རྒྱུའི་འགྲོ་ལ་ཁྱབ། །དེ་བཞིན་རྣལ་འབྱོར་མ་རྣམས་ཀྱིས། །རྒྱུ་དང་མི་རྒྱུའི་འགྲོ་ལ་ཁྱབ། །ཅེས་གསུངས་པས། ཡང་དག་པའི་ཏིང་ངེ་འཛིན་དེ་དཀྱིལ་འཁོར་གྱི་གཙོ་བོ་ཡབ་ཡིན། དེ་བློ་ལས་འདས་པ་དེ་ཡུམ་ཡིན། དེ་ཉིད་དབྱེར་མེད་དུ་གནས་པས་ཡབ་ཡུམ་དབྱེར་མེད་དུ་དབུས་སུ་ཡོང་བ་ཡིན། ཞེ་སྡང་གི་རྟོག་པ་སྐྱེས་པ་ལམ་དུ་སོང་བ་དེ་ཡབ་ཡིན། དེ་སྟོང་པ་ཉིད་དུ་རྟོགས་པ་དེ་ཡུམ་ཡིན། དེ་གཉིས་དབྱེར་མེད་དུ་གནས་པ་དེ་ཡབ་ཡུམ་དབྱེར་མེད་པ་ཡིན། དེ་དཀྱིལ་འཁོར་གྱི་ཤར་དུ་བཞུགས་པ་གཤིས་ཡིན། སེར་སྣའི་རྟོག་པ་སྐྱེས་པ་ལམ་དུ་སོང་བ་དེ་ཡབ་ཡིན། དེ་སྟོང་པ་ཉིད་དུ་རྟོགས་པ་དེ་ཡུམ་ཡིན། དེ་གཉིས་མེད་དུ་གནས་པས་ལྷོ་ཕྱོགས་སུ་ཡབ་ཡུམ་དབྱེར་མེད་ཡོང་བ་ཡིན། འདོད་ཆགས་ཀྱི་རྟོག་པ་སྐྱེས་པ་དེ་ཡབ་ཡིན། དེ་སྟོང་པ་ཉིད་རྟོགས་པ་སྐྱེས་པ་དེ་ཡུམ་ཡིན། དེ་གཉིས་དབྱེར་མེད་དུ་རྟོགས་པ་དེ་ཡབ་ཡུམ་དབྱེར་མེད་དུ་ཡོང་བ་ཡིན། དེ་ནུབ་ཕྱོགས་སུ་ཡོང་བ་ཡིན། ཕྲག་དོག་གི་རྟོག་པ་སྐྱེས་པ་དེ་ཡབ་ཡིན། དེ་ལམ་དུ་གཏང་ནས་སྟོང་པར་རྟོགས་པ་དེ་ཡུམ་ཡིན། དེ་གཉིས་དབྱེར་མེད་དུ་འབྱུང་བས་ཡབ་ཡུམ་དབྱེར་མེད་དུ་འབྱུང་བ་ཡིན། དེ་བྱང་ཕྱོགས་སུ་འོང་བ་ཡིན། གང་ལ་གནས་པ་དེ་དཀྱིལ་འཁོར་གྱི་གཙོ་བོར་འབྱུང༌། གཞན་རྣམས་དེའི་འཁོར་དུ་འབྱུང་ངོ༌། །ཕུང་པོ་ལྔ་སངས་རྒྱས་རིགས་ལྔ་ཡིན་ནོ། །སྐྱེ་མཆེད་བྱང་ཆུབ་སེམས་དཔའ་དྲུག་ནི། མིག་གི་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་སའི་སྙིང་པོ། །རྣ་བའི་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་ཕྱག་ན་རྡོ་རྗེ།

སྣའི་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་ནམ་མཁའི་སྙིང་པོ། ལྕེ་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག རེག་བྱའི་རྣམ་པར་ཤེས་པ་གནས་སུ་དག་པ་བྱང་ཆུབ་སེམས་དཔའ་ཕྲག་དོག་རྡོ་རྗེ། སྐྱེ་མཆེད་དབང་ཕྱུག་རྡོ་རྗེའོ། །སྐྱེ་མཆེད་བྱང་ཆུབ་སེམས་དཔའ་བཅུ་དྲུག་གོ། བྱང་ཆུབ་སེམས་དཔའི་སྲས་བཞི་ནི། མིག་གི་དབང་པོ་སྟོང་པར་རྟོགས་པ་བྱང་ཆུབ་སེམས་དཔའ་བྱམས་པ། རྣ་བའི་དབང་པོ་སྟོང་པར་རྟོགས་པ་བྱང་ཆུབ་སེམས་དཔའ་སྒྲིབ་སེལ། སྣའི་དབང་པོ་སྟོང་པར་རྟོགས་པ་བྱང་ཆུབ་སེམས་དཔའ་ཀུན་ཏུ་བཟང་པོ། ལྕེའི་དབང་པོ་གནས་སུ་དག་པ་བྱང་ཆུབ་སེམས་དཔའ་འཇམ་དཔལ་དང་བཞིའོ། །གཟུགས་སྟོང་པར་རྟོགས་པས་གཟུགས་རྡོ་རྗེ་མ། སྒྲ་སྟོང་པར་རྟོགས་པས་སྒྲ་རྡོ་རྗེ་མ། དྲི་སྟོང་པར་རྟོགས་པས་དྲི་རྡོ་རྗེ་མ། རོ་སྟོང་པར་རྟོགས་པས་རོ་རྡོ་རྗེ་མ། རེག་བྱ་སྟོང་པར་རྟོགས་པས་རེག་བྱ་རྡོ་རྗེ་མའོ། །རྟག་པར་ལྟ་བ་གནས་སུ་དག་པ་ལྷ་མོ་ལྕགས་ཀྱུ་མ་ཤར་སྒོ་མའོ། །ཆད་པར་ལྟ་བ་གནས་སུ་དག་པ་ལྷ་མོ་ཞགས་པ་མ་ལྷོ་སྒོ་མའོ། །བདག་ཏུ་ལྟ་བ་གནས་སུ་དག་པ་ལྷ་མོ་ལྕགས་སྒྲོགས་མ་ནུབ་སྒོ་མའོ། །མཚན་མར་ལྟ་བ་གནས་སུ་དག་པ་ལྷ་མོ་དྲིལ་བུ་མ་བྱང་སྒོ་མའོ། །གསང་བ་ལྟར་དུ་ལུས་ཀྱི་སྒོ་བཞི་ནས་མི་གཙང་བ་འཛག་པས། ཁྭ་གདོང་མ། ཁྱི་གདོང་མ། འུག་གདོང་མ། ཕག་གདོང་མ་དང་བཞི་པོ་དེ་ཤར་བྱང་ནུབ་ལྷོ་སྒོ་མར་འོང་བ་ཡིན། ཆོས་ཐམས་ཅད་ལ་ཡངས་པ་རེ་རེ་ཡོད་པ་དང༌། ཐོས་པ་རེ་རེ་ཡོད་པའི་བརྡར་མཚམས་མའི་གཤིན་རྗེ་ཕོ་ཉ་མ་དང༌། གཤིན་རྗེ་སྲེག་མ་དང༌། གཤིན་རྗེ་མཆེ་བ་མ་དང༌། གཤིན་རྗེ་འཇོམས་མ་རྣམས་ཤར་ལྷོ་དང༌། ལྷོ་ནུབ་དང༌། ནུབ་བྱང་དང༌། བྱང་ཤར་ལ་སོགས་སུ་འོང་བ་ཡིན། དཀྱིལ་འཁོར་རྒྱས་པ་དང་བསྡུས་པ་སྣང་སྟོང་དབྱེར་མེད་དུ་གནས་པའི་སངས་རྒྱས་བསྡུས་པ་ཡིན། དོན་གཅིག་པ་ཡིན། དེ་ལྟར་རྟོགས་ན་བུམ་དབང་ཐོབ་པ་ཡིན།

ཕྲིན་ལས་བཞི་ལ་དབང༌། གྲུབ་ཆེན་བརྒྱད་ལ་དབང༌། བྱ་བའི་རྒྱུད་མན་ཆད་ལ་དབང༌། དེ་ལྟར་ངོ་སྤྲོད་པས་ངེས་ཤེས་ཀྱིས་དེ་དབང་ཐོབ་པ་ཡིན། བརྟན་པ་ཐོབ་པ་ལ་ཚེགས་མེད། ལྷ་ཡིན་པ་ལ་ཡིན་པར་ངོ་སྤྲད་པས། དང་པོ་ནས་ལྷ་ཡིན་པས་བརྟན་པ་ཐོབ་པ་ཡིན་མོད་གསུང༌། དེ་ཉོན་མོངས་པ་ལྔ་དག་ནས་ཡེ་ཤེས་ལྔ་སྐྱེ་བ་ཡིན་ནོ། །བུམ་དབང་ངོ༌། །དེ་ནས་གསང་བའི་དབང་བསྐུར་བར་བྱ་སྟེ། ཁམས་བྱང་ཆུབ་སེམས་གསང་བས་གང་བའོ། །ཁམས་བྱང་ཆུབ་སེམས་ཀྱི་ཐིག་ལེ་ལུས་ལ་རྒྱས་པའི་དུས་སུ་དགའ་བ་དང་མཆོག་དགའ་གཙོ་བོར་སྐྱེ། ཤེས་རབ་ཡེ་ཤེས་ཀྱི་དབང་གི་དུས་སུ་དགའ་བྲལ་གྱི་དགའ་བ་གཙོ་བོར་སྐྱེ། དེ་གསུམ་གྱི་ཉམས་པ་སློང་བ་ཡིན། དབང་གི་འབྲས་བུ་ཡིན། རྒྱ་གར་ན་མཆོག་དགའི་དུས་སུ་དབང་བཞི་པར་ངོ་སྤྲད་ནས་བསྒོམས་པས་རྟོགས་ལྡན་ཉུང་ཞིང་གྲུབ་ཐོབ་མང་བ་ཡིན་ལ། གྲུབ་ཐོབ་བརྒྱད་ཅུ་རྩ་བཞི་པོ་རྣམས། ལ་ལ་གང་གི་གྲུབ་ཐོབ་ཡིན། ལུང་ལུང་གཅིག་གྲུབ་ཐོབ་ཡིན། རྟོགས་པའི་གྲུབ་ཐོབ་བྲམ་ཟེ་ཆེན་པོ་ས་ར་ཧ་པ་དང༌། སློབ་དཔོན་ཀླུ་སྒྲུབ་ཡིན། དབང་གསུམ་པ་མན་ཆད་ཉོན་མོངས་པ་དང་བཅས་པ་ཡིན། དེས་འཁོར་བ་བསྐྱེད་པའི་དུག་ཡིན། དེ་ལྟར་ཡང༌། དང་པོ་དགའ་བ་འགྲོ་བའི་གཟུགས། །དགའ་བྲལ་དགའ་བ་འགྲོ་བའི་གཟུགས། །གསུམ་པ་སྔས་པ་ཉིད་ཀྱི་ཕྱིར། །ལྷན་ཅིག་སྐྱེས་པ་བྱང་ཆུབ་བརྗོད། །ཅེས་གསུངས། དབང་བཞི་པ་ནི་ལྷན་ཅིག་སྐྱེས་པའི་དགའ་བ་བློ་དང་བྲལ་བ། སེམས་དང་བྲལ་བ། ཉམས་གསུམ་གྱི་དྲི་མས་མ་གོས་པ་དེ་རྟོགས་ན་དབང་བཞི་པ་ཡིན། སངས་རྒྱས་ཡིན། དང་པོ་ནས་ཆོས་ཀྱི་སྐུའི་གནས་ལུགས་ཡིན་པས། དེ་རྟོགས་ནས་དབང་བཞི་པ་ཐོབ་པ་ཡིན། རྟོགས་ལམ་དབང་དུ་ཆོས་རྗེས་བཞེད། རྟོགས་ལམ་ཡིན་པའི་གོ་བ་ནི། རང་ཉིད་དང་པོ་ནས་སངས་རྒྱས་ཡིན་པ་ལ། དེ་མ་རྟོགས་ནས་རྟོགས་པར་བྱེད་པ་དབང་ཡིན། དབང་གི་དེ་ཉིད་ཤེས་པར་བྱ། རྟོགས་ནས་གོམས་པར་བྱེད་པ་ལ་བསྐྱེད་རིམ་དང་རྫོགས་རིམ་གཉིས་ཡིན།

དེ་གཉིས་དང་པོ་ནས་བསྐྱེད་རྫོགས་ཟུང་འཇུག་གཅིག་ཏུ་གནས་པར་སྒོམ་པ་ཡིན། བསྐྱེད་རིམ་རང་ཉིད་དང་པོ་ནས་ལྷ་དེ་སྟོང་པ་གཅིག་པུ་ཡིན། དེ་སྒྲིབ་པ་གསུམ་དང་བྲལ་བར་དང་པོ་ནས་གནས་པ་ལ། དེ་མ་ཡེངས་པར་རྣམ་པར་འགྱུར་བ་གསུམ་དང་སྐད་ཅིག་ཀྱང་མ་འབྲལ་བར་བྱ། ཀུན་བཏགས་ཀྱི་སྤྲོས་པས་སྟོང་པས་ཁྱད་པར་དུ་བྱེད་པ་གལ་ཆེ། ཀུན་བཏགས་སྤྲོས་པ་དག་པ་དེ་དཔལ་ཧེ་རུ་ཀ་ཡིན། དེ་ལས་མ་ཡེངས་པ་དེ་སྔགས་ཡིན། སྔགས་དེ་ལྷའི་མིང་མ་བརྗེད་པར་བྱེད་པའི་ཕྱིར་འདྲེན་པ་ཡིན། དང་པོ་ནས་དག་པའི་ཟུང་འཇུག་ཏུ་རྒྱས་འདེབས་པའི་ཕྱིར་ཕྱག་རྒྱ་ཡིན། སྙིང་པོ་རྡོ་རྗེ་བཟླས་པ་བཤའ་མ་དེ་ཡིན། གོང་དུ་བསྟན་པ་བཞིན་དུ་ལུས་འདི་དང་པོ་ནས་དཀྱིལ་འཁོར་དུ་གྲུབ་ནས་ཡོད། དེ་ལ་གྲུ་བཞི་པ་སྒོ་བཞི་པ་རྡོ་རྗེ་མེ་རི་དང་བཅས་པ། གནས་ཉི་ཤུ་རྩ་བཞི་དང༌། དུར་ཁྲོད་བརྒྱད་དང༌། ཤིང་ཆེན་པོ་བརྒྱད། མེ་བརྒྱད། ཆུ་བརྒྱད། ཕྱོགས་སྐྱོང་བརྒྱད། ཞིང་སྐྱོང་བརྒྱད། ཀླུ་བརྒྱད། མཆོད་རྟེན་བརྒྱད། སྤྲིན་བརྒྱད། ཞིང་དང་ཉེ་བའི་ཞིང༌། འདུས་དང་ཉེ་བའི་འདུས་དང༌། ས་འོག་ས་སྟེང་མཁའ་སྤྱོད་ལ་སོགས་པ་དང་པོ་ནས་ལུས་ལ་གྲུབ་ནས་ཡོད། དཀྱིལ་འཁོར་ཆེན་པོ་དེའི་དབུས་ན་བཅོམ་ལྡན་འདས་བདེ་མཆོག་ཡབ་ཡུམ་དང༌། བདེ་ཆེན་གྱི་མཁའ་འགྲོ་མ་བཞི་དང༌། ཐུགས་གསུང་སྐུའི་འཁོར་ལོ་དང༌། སྒོ་བ་དང་སྒོ་མཚམས་མ་དང་བཅས་པ་དང༌། དང་པོ་ནས་ལུས་ལ་གྲུབ་ནས་དག་པ་བཞི་ལ་རོལ་ཞིང་བཞུགས་ཡོད་པ་ཡིན། བདེ་བ་ཆེན་པོ་མར་ལ་མི་ཉམས་པའི་བརྡར་ཧ་ཧོ་ཧཱུྂ་ཧཱུྂ་ཧཱུྂ་ཞེས་སྒྲོག་པ། ཧཱུྃ་གཅིག་ཡར་ལ་ལྡོག་པར་བྱེད། ཧཱུྂ་གཉིས་པས་བཀྲམ་པས་ཞིང་སྐྱོང་ཚིམ། ཧཱུྃ་གསུམ་པས་ལྷན་སྐྱེས་ངང་དུ་འཇུག དེ་ལས་རྡོ་རྗེ་འཛིན་པ་འབྱུང༌། སྲིད་པ་གསུམ་ཟིལ་གྱིས་གནོན་པ་ཡི་གེ་ཧཱུྂ། སྲིད་པ་གསུམ་རྟོག་མེད་ངང་དུ་འཇུག་པ་ཧཱུྂ་ཡིན། ཐམས་ཅད་རྟོག་མེད་དུ་གནས་པས། ཐམས་ཅད་སངས་རྒྱས་ཀྱི་ཞིང་དང་སངས་རྒྱས་ཉིད་ཡིན་པ་དེ་དཔལ་ཁྲག་འཐུང་བཅོམ་ལྡན་འདས་བདེ་མཆོག་བཞེད།

དེ་ཐམས་ཅད་རང་གི་ལུས་ལ་གྲུབ་ནས་ཡོད་པས། དེ་ལྟར་རྣལ་འབྱོར་པས་མ་ཡེངས་པར་ཉམས་སུ་བླངས་པར་གྱུར་ན་མཆོག་གི་དངོས་གྲུབ་སྐུ་བཞི་ཡེ་ཤེས་ལྔ་དང༌། ཐུན་མོང་གི་དངོས་གྲུབ་གྲུབ་ཆེན་བརྒྱད་ལ་སོགས་པ་ཐམས་ཅད་རང་གིས་ཐོབ། དེ་ཐིག་ལེས་གྲུབ་པར་བྱེད་པ་ཡིན། དགྱེས་པ་རྡོ་རྗེ་ནས། སྟོན་པ་སུམ་ཅུ་རྩ་གཉིས་མཚན། །གཙོ་བོར་དཔེ་བྱད་བརྒྱད་ཅུར་ལྡན། །ཁུ་བ་ཞེས་བྱར་རྣམ་པར་གྲགས། །དེ་མེད་པ་ལས་བདེ་མི་འབྱུང༌། །ལྷ་ཡི་རྣལ་འབྱོར་ལས་བདེ་འབྱུང༌། །ཞེས་གསུངས་པས། འདི་ལ་འདི་གནད་ཆེ་བ་ཡིན། ལྷ་བདེ་བ་ལ་གནས་པས་བདེ་མཆོག་གི་རྒྱུ་མཚན་ཡང་དེ་ཡིན། རང་གི་བདེ་བ་མ་ཉམས་པ་ལས་ལྷན་སྐྱེས་ཀྱི་དགའ་བ་ཡོང༌། དེ་ལ་བདེ་མཆོག་ཡོང་བ་ཡིན། དེས་ན་དང་པོ་ནས་རང་ཉིད་དཀྱིལ་འཁོར་རྟོགས་པ་དང་བྲལ་བ་དེ་མ་ཡེངས་པར་བསྒོམ་པ་དེ་བསྐྱེད་པའི་རིམ་པ་ཡིན། རྫོགས་པའི་རིམ་པ་ནི་བསྐྱེད་རིམ་ལ་སོགས་པའི་ཆོས་ཐམས་ཅད་དང་པོ་ནས་མ་སྐྱེས་པ་སྤྲོས་པ་དང་བྲལ་བ་ནམ་མཁའ་ལྟ་བུ་བློ་ལས་འདས་པ་གཅིག་པུ་ཡིན། གོང་གི་ལྷ་དེ་ཡང་མ་སྐྱེས་པས་བསྐྱེད་རྫོགས་དང་པོ་ནས་ཟུང་འཇུག་ཏུ་གནས་པ་ཡིན། ལྷ་ཉིད་སྟོང་པ་ཉིད་ཡིན་པ་དེ་རྫོགས་རིམ། སྟོང་པ་ཉིད་ལྷ་ཡིན་པའི་ཡེ་ཤེས་དེ་བསྐྱེད་རིམ། དེ་གཉིས་གཅིག་པར་གནས་པ་དེ་ཟུང་འཇུག་ཡིན། སྟོང་པས་སྟོང་པ། སྟོང་པས་ཁྱད་པར་དུ་བྱེད་པ་དེ་གཉིས་སུ་མེད་པར་གཅིག་པ་ཡིན། དེ་ལྟར་དང་པོ་ནས་ཡིན་པས་དབྱེར་མེད་པར་ཉམས་སུ་བླངས། དེ་ལྟར་རྟག་ཏུ་མཉམ་པར་བཞག་པས་ལུས་ངག་ཡིད་གསུམ་དང་བྲལ་ནས། འཁོར་བ་རྟིང་མཐའ་མེད་པ་འདི་མ་སྟོང་བར་དུ། ཡོན་ཏན་དང་ཕྲིན་ལས་རྟིང་ཐུག་པ་མེད་པར་བྱུང་ནས། འགྲོ་བ་ཐམས་ཅད་སངས་རྒྱས་ལ་འགོད་པ་ཡིན། དེ་རང་དབང་མེད་པར་འབྱུང་བའི་རྒྱུ་འབྲས་ཡིན། འཛམ་བུའི་གླིང་དང་སའི་སྟེང་ཐམས་ཅད་དུ་འདི་འདྲའི་ཆོས་དང་དབང་གཞན་དུ་སྩལ་དུ་མེད་པ་ཡིན། ཐོག་མཐའ་བར་གསུམ་དུ་འཁྲུལ་པ་མེད་པའི་དབང་ལུགས་དང༌།

ཆོས་བསྐྱེད་རྫོགས་ཟུང་འཇུག་འདི་ཐུབ་པའི་རྒྱུད་དང་སྡེ་སྣོད་རྣམས་དང་མཐུན་པ་འདི་ཆོས་རྗེ་གཅིག་པུའི་དྲིན་ཡིན་གསུང༌། དབང་དང་བསྐྱེད་རྫོགས་གཉིས་གཅིག་ཏུ་འཁྱེར་བའི་ལམ་དང༌། དེའི་རྟེན་འབྲེལ་ལུགས་འབྱུང་ལུགས་ལྡོག་དང༌། ཇི་སྙེད་པ་མཁྱེན་པའི་ཤེས་རབ་དེ་ཇི་ལྟ་བ་མཁྱེན་པའི་ཤེས་རབ་ཏུ་གཅིག

དེ་ལ་སོགས་པའི་ཆོས་ཡོད་ཚད་མགོན་པོ་འབྲི་གུང་པ་མིན་པ་སུའི་དྲིན་ཀྱང་མེད། སེམས་ཉིད་འོད་གསལ་ཆེན་པོ་ལས་དེ་བས་ལྷག་པའི་དབང་དང་ཆོས་གང་དུ་འཚོལ། གཞན་ནས་བཙལ་ས་གཅིག་ཀྱང་མེད། རྟོགས་ལམ་དབང་བཞི་པ་དེ་རང་གིས་མངོན་སུམ་བྱས་ཟིན་ནས། གཞན་དུ་དབང་སུ་ལ་ཞུ། དེའི་ཆོས་བསྐྱེད་རྫོགས་གཉིས་དབྱེར་མེད་དུ་དང་པོ་ནས་གཅིག་པར་བསྟན་པ་དེ་འཁྲུལ་པ་མེད་པས་ཤེས་རབ། མདོ་སྡེ་དང་རྒྱུད་སྡེ་ཐམས་ཅད་ཤེས། དེ་རིན་པོ་ཆེའི་རྒྱ་མཚོ་ལ་ལོངས་སྤྱོད་པ་བཞག་ན། ནོར་བུ་འཆིང་བུའི་གང་ཟག་ལ་དབང་བསྐུར་དང་སྔགས་རྣམས་ག་ལ་སྲིད་གསུང༌། འཁོར་བར་འཁྱམས་པའི་གཏི་མུག་ཅན། སྔགས་མེད་ཀྱང་ཡིན་དུ་རེ་བའི་གང་ཟག སངས་རྒྱས་ཀྱི་ལྟ་སྤྱོད་དང་འགལ་བ་དེ་ལ་དབང་དང་སྔགས་ཇི་ལྟར་རྙེད། ཕྲུ་བ་ནས་སངས་རྒྱས་ཆོས་མེད་པར། བཟའ་བཏུང་ཇི་ལྟར་འཆུ། ཆོས་རྗེ་རིན་པོ་ཆེའི་བྱིན་བརླབས་ཀྱིས་སྤྱིར་སའི་སྟེང༌། སྒོས་འཛམ་བུ་གླིང་དུ་དབང་དང་སྔགས། དེ་མ་འཁྲུལ་བར་སྟོན་པའི་ཚིག་དང་ཡི་གེ་མ་འཁྲུལ་བ་དང༌། མདོ་སྡེ་དང་རྒྱུད་འབུམ་མ་ལུས་པའི་ཁུངས་འབྲི་གུང་པར་བརྒྱུད་པ་ལས། རྩད་གཞན་ནས་བཙལ་བའི་ས་གཅིག་ཀྱང་མེད། གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་ཆོས་ཐམས་ཅད་དང༌། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་དང༌། སྣང་བ་དཀར་དམར་སྣ་ཚོགས་པ་ཐམས་ཅད་ཟུང་འཇུག་འོད་གསལ་ཆེན་པོར་རྟོགས། དེ་རྟོགས་ན་དབང་དང་པོ་ནས་ཐོབ་ཐོབ་པ་ཡིན། བསྐྱེད་རྫོགས་ཟུང་དུ་ཆུད་ནས་དབྱེར་མེད་གཅིག་ཏུ་དང་པོ་ནས་གནས་པའི་སངས་རྒྱས་ཡིན་པར་རྟོགས་པ་དེ་ལ་དབང་ཐོབ་པ་ཟེར་བ་ཡིན། དེའི་བླ་མ་ལ་བླ་མ་ཟེར་བ་ཡིན། དེའི་མཁན་པོ་ལ་མཁན་པོ་ཟེར་བ་ཡིན། དེའི་སློབ་དཔོན་ལ་སློབ་དཔོན་ཟེར་བ་ཡིན། དེའི་རྒྱུད་པ་ལ་སངས་རྒྱས་ཀྱི་རྒྱུད་པ་ཟེར་བ་ཡིན་ནོ། ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། རྟོགས་ལམ་དབང་བཞི་བསྟན་པའི་ལེའུ་སྟེ་བཞི་པའོ།།

།།དང་པོ་ནས་སངས་རྒྱས་ཡིན་པ་ལ། དེ་རྟོགས་པར་བྱེད་པའི་དབང་བསྐུར་ནས། དེ་ནས་བསྐྱེད་རྫོགས་གཅིག་པར་བསྒོམ་པ་དེ་ལམ་ཡིན་ནོ། །དེ་ལ་དྲུག་རྟག་ཆད་ལོག་ལྟའི་གེགས་སེལ་བ་ཡི་གེ་མའི་བསྐོར་བ་དང་གཅིག མ་རིག་པའི་གེགས་སེལ་བ་ཚོགས་ཆོས་ཀྱི་ཆོས་བསྐོར་དང་གཉིས། ལྟ་བའི་གེགས་སེལ་བ་དོན་ཁྲིད་ཀྱི་ཆོས་སྐོར་དང་གསུམ། ཉམས་མྱོང་གི་གེགས་སེལ་བ་ཟབ་ཆོས་ཀྱི་སྐོར་དང་བཞི། ཉམས་གསུམ་གྱི་གེགས་སེལ་བ་ལས་ཆོས་ཀྱི་ཆོས་སྐོར་དང་ལྔ། ནད་ཀྱི་གེགས་སེལ་བ་དམིགས་པས་ནད་གསོ་བའི་ཆོས་སྐོར་དང་དྲུག་གོ །དང་པོ་སྟོང་པ་དང་མིག་ཡོར་ལྟ་བུའི་རྒྱུ་འབྲས་ཟུང་འཇུག་དེ། དོན་འོད་གསལ་བློ་འདས་གཅིག་ཏུ་གནས་པ་ལ། དེ་མ་རྟོགས་པར་མིག་ཡོར་ལྟ་བུའི་དངོས་པོ་འདི་རྣམས་རྟག་རྟག་པོ་ཞིག་ཡིན་སྙམ་ན། འོད་གསལ་དེ་མ་རྟོགས་པས་དེ་སེལ་བ་ལ་ཡི་གེ་མའི་ཆོས་སྐོར་གྱིས། ཆོས་སྐུ་སྟོང་པ་འོད་གསལ་གཅིག་པུ་ཡིན་པ་ལ། གཟུགས་སྐུ་གཉིས་ནས་དངོས་པོ་ཡོད་ཚད་མི་རྟག་པར་སྟོན་པ་དང༌། ཆོས་ཐམས་ཅད་མི་རྟག་པ་མིག་ཡོར་ལྟར་བསྟན་པས་དེས་རྟག་པར་ལྟ་བའི་གེགས་སེལ་ནས་མི་རྟག་པར་གོ་བའི་བོགས་ཐོན་ཏེ། ཡང་སྟོང་པ་གཅིག་པུ་གོ། །ཆད་པར་ལྟ་བའི་གེགས་ལ་རྡུགས་ནས་ཟུང་འཇུག་ཏུ་འཁྱེར་མ་ཤེས་ན། གེགས་དེ་སེལ་བ་ལ་རྒྱུ་འབྲས་ཀྱི་ཆོས་བསྟན་ཏེ། རྒྱུ་འབྲས་ཆར་བཞིན་ནམ། ཆུ་བོའི་རྒྱུན་བཞིན་འབབ་པས་ཉོན་མོངས་པའི་འདྲེས་སྤུ་ཙམ་ཡང་མ་སོང་བར་བྱས་ནས། ངེས་པར་དཀོན་མཆོག་གསུམ་ལ་སྐྱབས་སུ་འགྲོ་བ་ནས། དབང་བཞི་པ་མི་སློབ་པའི་ཟུང་འཇུག་མན་ཆད། སྟོང་ཉིད་རྒྱུ་འབྲས་གཅིག་པུར་བསྟན་པས། སྟོང་ཉིད་རྒྱུ་འབྲས་གོ་བའི་བོགས་ཐོན་ནས་ཆོས་སྒོར་ཞུགས་པ། ཐུབ་པ་འདི་ཚངས་པར་སྐྱེས་པའི་དུས་སུ་ཤར་ལུས་འཕགས་ཀྱི་རྒྱལ་པོ་བཏུལ་བ་ཡིན། གཙུག་ཕུད་དུ་གྱུར་པའི་དུས་སུ་ལོག་པའི་རྒྱལ་པོ་བཏུལ་བ་ཡིན། ཐུབ་པར་གྱུར་བའི་དུས་སུ་མུ་སྟེགས་རྫོགས་བྱེད་ཀྱི་འཁོར་རྣམས་སྐྱབས་འགྲོ་ཁས་བླངས་པས་བསྙེན་པར་རྫོགས་པ་ཡིན།

མུ་སྟེགས་མ་ཁོལ་གསུང་རབ་མཐོང་བས་ནངས་པར་ཚུད་ནས་སློབ་དཔོན་རྟ་དབྱངས་བྱུང་བ་ཡིན། དཔལ་ནཱ་རོ་པ་མུ་སྟེགས་པར་གྱུར་བའི་དུས་སུ། ནང་པའི་བན་ཆུང་ཞིག་གི་ཤུལ་ནས་ཆོས་སྤྱོད་ཆུང་ངུ་ཞིག་རྙེད་པས། དེ་བལྟས་པས་དེ་ལ་དད་ནས་ནང་པར་གྱུར་ནས་སངས་རྒྱས་པ་ཡིན། དེ་ནི་ཡི་གེ་མའི་ཆོས་སྐོར་རྣམས་ལོག་པར་ལྟ་བའི་གེགས་སེལ་བ་ལ་སོགས་སོ། །ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། ཡི་གེ་མའི་ཆོས་སྐོར་དགོས་པར་བསྟན་པའི་ལེའུ་སྟེ་ལྔ་པའོ།། །།དེ་ནས་རྟག་ཆད་ཀྱི་གེགས་སེལ་ནས། ལས་རྒྱུ་འབྲས་གོ་ཡང་ཕྱག་རྒྱ་བཞི་གསུམ་བཅུ་གཉིས་མ་གོ་བས། རྒྱུ་འབྲས་ཕྲ་མོ་རྣམས་ཁྱད་དུ་བསད་ནས། སེམས་རྟོགས་ནས་སྐྱེ་བ་མི་ལེན་སྙམ་པ་ལ་སོགས་པའི་གེགས་འབྱུང༌། གེགས་དེ་སེལ་བ་ལ་ཚོགས་ཆོས་ཀྱི་ཆོས་སྐོར་དགོས་སོ། །བླ་མ་རིན་པོ་ཆེའི་ཚོགས་ཆོས་ལ་བསམ་གྱིས་མི་ཁྱབ་ཀྱང༌། བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་ཏིང་ངེ་འཛིན་དང༌། ཕྱག་རྒྱ་བཞི་གསུམ་བཅུ་གཉིས་དང༌། བསམ་པའི་རང་གཟུགས་གཉིས་དང༌། གྲུབ་མཐའ་ཆེན་མོ་དང༌། གནང་བ་ཡེ་གནང་དང༌། བཀག་པ་ཡེ་བཀག་དང༌། བཅས་པ་འཕྲལ་བཅས་དང༌། བཅས་པ་དང་རང་བཞིན་རྒྱུ་འབྲས་སུ་གཅིག་པ་དང༌། སྡིག་པ་དང་ལྟུང་བ་རྒྱུ་འབྲས་སུ་གཅིག་པ་དང༌། བསྙེན་སྒྲུབ་ལས་སྦྱོར་གསུམ་དང༌། ས་བོན་བག་ཆགས་མ་དང༌། གསུམ་ཚོགས་ཀྱི་རྟེན་འབྲེལ་དང༌། མ་སྐྱེས་པ་ལ་སྟོང་ཉིད་ཀྱིས་ཁྱད་པར་བྱས་པ་ལ་སོགས་གྲུབ་མཐའ་ལྔ་བཅུ་པོ་ལུས་ངག་ཡིད་གསུམ་དག་པར་བྱེད་པ་ཡིན་ནོ། །དེ་ལ་དང་པོ་གཤིས་ཆེན་མོ་ནི། དང་པོ་སངས་རྒྱས་མ་བྱོན་པའི་གོང་ནས་རྟོག་མེད་ནམ་མཁའ་གཅིག་ཏུ་གནས་པ་གཤིས་ཡིན། ནམ་མཁས་ནམ་མཁའ་བཟུང་བ་ཡིན། ཉོན་མོངས་པ་གསུམ་དུ་བཟུང་ཚད་མི་དགེ་བ་གཤིས་ཡིན། ཉོན་མོངས་པ་གསུམ་མེད་པར་བཟུང་ཚད་དགེ་བ་གཤིས་ཡིན། སངས་རྒྱས་བྱོན་ནས་གཤིས་ལ་ཡོད་པ་རྣམས་མཁྱེན་ནས། ཉོན་མོངས་གསུམ་གྱི་མི་དགེ་བ་བཅུ་དང་པོ་སྤོང་དགོས།

བཅས་པ་མི་འབྲལ་བར་བརྟགས་པ་ཡིན། དེ་ནས་ཉོན་མོངས་པ་གསུམ་མེད་པའི་དགེ་བ་བཅུ་དང་རང་བཞིན་གྱིས་རྣམ་པར་དག་པ་དེ་གཉིས། སེམས་ཅན་གྱི་དོན་དུ་ཟུང་དུ་འཇུག་པར་བཅས་པ་དེ་སྒྲུབ་པ་ལ་མིང་མདོ་སྡེ་བཏགས། གཤིས་ལ་ནམ་མཁའ་སྟོང་པ་དགེ་བར་འཛིན་པ་དང༌། མི་དགེ་བར་འཛིན་པ་དང༌། གཉིས་ཀ་མེད་པར་རྟོག་མེད་ནམ་མཁའ་གཅིག་པུར་འཇོག་པ་མིང་མངོན་པར་བཏགས། གཤིས་ཀྱི་ཉོན་མོངས་པ་གསུམ་མེད་པའི་དགེ་བ་དེ་ལ་ཟབ་མི་ཟབ་གཉིས་སུ་གནང༌། ཉོན་མོངས་དང་འདྲེས་པ་དེ་མི་ཟབ། མ་འདྲེས་དཀར་པོ་ཟང་ཡག་དེ་ཟབ་པ་ཡིན། དགེ་བ་དཀར་པོ་གཅིག་པུ་དེ་ལ་ཡང༌། རང་དོན་དུ་བྱེད་པ་ཟབ་པ་མིན་པས། སངས་རྒྱས་ཀྱང་རང་དོན་སྤངས་ནས་གཞན་དོན་བྱེད་པར་བཅས་པ་ཡིན། གཞན་དོན་རང་ལ་ཡང༌། སེམས་ལ་གནད་དུ་བསྣུན་པ་མི་ཟབ། ལུས་ལ་གནད་དུ་བསྣུན་པ་ཟབ་པས་འཁྲུལ་འཁོར་འཆོས་པ་བཅས་པ་ཡིན། དེ་བཅས་པ་འཕྲལ་བཅས་ཡིན་ནོ། །དེ་ལྟར་དུ་སྟོང་པ་ཉིད་ཀྱི་ངང་ནས་དངོས་པོ་ཐམས་ཅད་མི་རྟག་པས། ཉོན་མོངས་པ་གསུམ་སྤངས་ནས། བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་འོད་གསལ་གཅིག་པོ་དེ་སྒོམ་པའི་འཁྲུལ་འཁོར་བཅས་ནས་བསྒོམ་པས་ཕྱི་རྟེན་འབྲེལ་དུ་བྱང་ཆུབ་ཀྱི་སེམས་ཀྱིས་གཞན་དོན་རྒྱ་ཆེན་པོ་འགྲུབ། དེ་སྣང་བ་རང་གི་སེམས་ཡིན། ནང་རྟེན་འབྲེལ་བྱང་ཆུབ་ཀྱི་སེམས་ལས་གཞན་པའི་གཉེན་པོ་མི་བསྟེན་པར་ཁ་ཡན་དུ་བཏང་བས། རྟེན་འབྲེལ་བྱང་ཆུབ་ཀྱི་སེམས་གཉིས་དབྱེ་བ་མེད་པའི་བག་ཆགས་ཡོད་ཚད་ལྡན། དེ་ལ་ས་བོན་བག་ཆགས་མི་ཟེར་བ་ཡིན། གསང་བ་རྟེན་འབྲེལ་བྱང་ཆུབ་ཀྱི་སེམས་གཉིས་དབྱེ་བ་མེད་པ་དེའི་སྐུར་འགྲུབ། དེ་ལ་བསམ་པའི་རང་གཟུགས་ཟེར་བ་ཡིན། སྐྱེ་བ་སྔ་མ་བྱང་ཆུབ་ཀྱི་སེམས་གཉིས་དབྱེ་བ་མེད་པའི་རྒྱུ་ཡོད་པ་རྣམས་ཚེ་འདིར་བྱང་ཆུབ་ཀྱི་སེམས་གཉིས་དབྱེ་བ་མེད་པའི་འཁྲུལ་འཁོར་དང༌། མོས་གུས་ཀྱི་རྐྱེན་གྱིས་སད་པར་བྱས་པས་རྟོག་པ་གཞན་གཅིག་ཀྱང་མེད་པའི་དུས་སུ།

བྱང་ཆུབ་ཀྱི་སེམས་གཉིས་དབྱེ་བ་མེད་པའི་རྒྱུ་རྐྱེན་གཉིས་དང་བར་ན་སེལ་མེད་པ་གསུམ་ཚོགས་པའི་དུས་སུ་སངས་རྒྱས་ཀྱི་སྐུ་བཞི་གྲུབ་སྟེ། དེ་ལ་གསུམ་ཚོགས་ཀྱི་རྟེན་འབྲེལ་ཟེར་བ་ཡིན། དེ་རྣམས་སངས་རྒྱས་མ་བྱོན་པའི་དུས་ནས་གནང་བས། གནང་བ་ཡེ་གནང་ཡིན། དེ་རྣམས་ཀྱི་རྒྱུ་ལ་སངས་རྒྱས་གཅིག་པུ་འབྱུང་བ་དེ་ལས་ཀྱི་ཕྱག་རྒྱ། དེ་ལ་ལུས་ངག་ཡིད་གསུམ་དག་ནས་སྐུ་བཞི་འབྱུང་བ་དེ་ཆོས་ཀྱི་ཕྱག་རྒྱ། དེ་ལ་བདུད་ཀྱི་དམག་བྱེ་བ་དུང་ཕྱུར་ཕྲག་སུམ་ཅུ་སོ་དྲུག་གི་མཚོན་ཆའི་ཆར་ཕབ་ཀྱང་བར་མ་ཆོད། མུ་སྟེགས་པ་དང་ལྷས་བྱིན་གྱིས་གནོད་པ་དུ་མ་སྐྱེལ་ཡང་བར་དུ་མ་ཆོད་པ་དེ་དམ་ཚིག་གི་ཕྱག་རྒྱ། གདོད་མ་ནས་མི་སློབ་པའི་ཟུང་འཇུག་འོད་གསལ་ཆེན་པོ་དེ་ཕྱག་རྒྱ་ཆེན་པོ་ཡིན། དེ་ལ་ཕྱག་རྒྱ་བཞི་ཟེར་བ་ཡིན། དེ་ལ་འདོད་ཆགས་ཞེ་སྡང་གཏི་མུག་གསུམ་གྱི་སེལ་ཚུད། ཕྱི་རྟེན་འབྲེལ་འཁོར་བའི་སྣང་བ་འཆར། ནང་རྟེན་འབྲེལ་ཉོན་མོངས་པའི་བསམ་པའི་བག་ཆགས་ཡོད་ཚད་ལངས་ནས་འོང༌། གསང་བ་རྟེན་འབྲེལ་འཁོར་བའི་ལུས་སུ་འགྲུབ། དེ་ལ་སྐད་ཅིག་མ་བསམ་པའི་རང་གཟུགས་ཟེར་བ་ཡིན། འཆི་ཁར་དེས་མཚམས་སྦྱར་ནས་ཤི་བས། སྐྱེ་བ་ཕྱི་མ་གང་གིས་མཚམས་སྦྱར་བ་དེའི་ལུས་སུ་འགྲུབ་པ་ཡིན། དེ་ལ་ལུས་འཕོས་པ་བསམ་པའི་རང་གཟུགས་ཟེར་བ་ཡིན། དེས་ན་དུས་གསུམ་གྱི་སངས་རྒྱས་བྱོན་ཚད་དེ་སྤོང་བས་བཀག་པ་ཡེ་བཀག་ཟེར་བ་ཡིན། རྒྱུ་ཉོན་མོངས་པ་གསུམ་གྱི་ལས་བྱེད་པས། འབྲས་བུ་ངན་སོང་གསུམ་དུ་ལྟུང་བས། སྡིག་ལྟུང་རྒྱུ་འབྲས་གཅིག་པ་ཡིན། དེས་ན་རྒྱུ་ཉོན་མོངས་པ་གསུམ་སྤངས་པས། དེའི་རང་བཞིན་རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་དང༌། དགེ་སྦྱོང་གི་འབྲས་བུ་བཞི་དང༌། མཐར་སྐུ་བཞི་ཅིས་ཀྱང་ཐོབ་པས། བཅས་པ་དང་རང་བཞིན་འབྲས་བུ་གཅིག་པ་ཡིན་ནོ། །བཅས་པ་སྲོག་ལ་བབ་ཀྱང་བསྲུང་ངོ༌། །དེ་ལ་བཅས་པ་དང་རང་བཞིན་རྒྱུ་འབྲས་སུ་གཅིག་པ་ཟེར་བ་ཡིན་ནོ། །དེ་ལྟར་དུ་ལུས་ཀྱི་འཁྲུལ་འཁོར་གསུམ་བྱས་ནས།

ཉོན་མོངས་པ་གསུམ་སྤངས་ནས། དགེ་བ་ཉོན་མོངས་པ་གསུམ་མེད་པའི་སངས་རྒྱས་ཀྱིས་བྱང་ཆུབ་ཀྱི་སེམས་གཉིས་དབྱེ་བ་མེད་པའི་བཅས་པ་དེ་ཉམས་སུ་བླངས་པས། ལུས་དང་ངག་དང་ཡིད་ཀྱི་རྟོག་པ་དག་ནས། ལུས་མེད་ལུས་ཏེ་ལུས་ཀྱི་མཆོག་ཏུ་གྱུར། ངག་སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན་པར་འགྱུར། ཡིད་ནི་འགྱུར་བ་མེད་ཅིང་རྣམ་པར་རྟོག་པ་མེད་པར་གྱུར་ནས་སྐུ་རྣམ་པ་བཞི་འགྲུབ་བོ། །དེ་ལྟར་སེམས་སྟོང་པ་ལ་མི་དགེ་བའི་རྟོག་པ་ཡང་མེད། དགེ་བའི་རྟོག་པ་ཡང་མེད་པར་ཆོད་པའི་དུས་སུ། ཆོས་སྐུ་ཡོན་ཏན་ཕྲིན་ལས་དང་བཅས་པ་གྲུབ་བོ། །དེ་མ་སྐྱེས་པ་ལ་སྟོང་པ་ཉིད་ཀྱིས་ཁྱད་པར་དུ་བྱས་པ་ཡིན་ནོ། །དེ་ལྟར་ཚོགས་ཀྱི་གདོད་མ་ནས་འཁོར་འདས་ཀྱི་ཆོས་ཐམས་ཅད་སྟོང་ཉིད་རྒྱུ་འབྲས་སུ་གོ་བའི་བོགས་མ་ཐོན་པར་གེགས་སེལ་ལ་རྡུགས་པ། འབྲིང་པོ་སོ་ག་ཡམ། རྟོགས་ལྡན་མི་ཉག་སྒོམ་རིང་སམ། དམར་པ་ཤེས་རབ་ཡེ་ཤེས་སམ། དཔལ་ཐག་མ་བ་ལ་སོགས་པ་ལ་ལ་བཅས་པ་ལ་ཨ་འཐས། ལ་ལ་སྟོང་ཉིད་ལ་ཨ་འཐས་པ་རྣམས་ཆོས་རྗེ་བྱོན་ནས། དཔལ་ཕག་མོ་གྲུ་པས་སྟོང་ཉིད་རྒྱུ་འབྲས་ཟུང་འཇུག་ཏུ་གསུངས་པས་མ་རིག་པའི་གེགས་སེལ་བ་ཡིན་ནོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། མ་རིག་པའི་གེགས་སེལ་བ་ལ་ཚོགས་ཆོས་བསྟན་པའི་ལེའུ་སྟེ་དྲུག་པའོ།། །།དེ་ལྟར་གོ་ཡང་སེམས་གནས་སུ་མ་བཏུབ་ན་གོ་བའི་གེགས་ལ་རྡུགས་ནས། སྒོམ་པའི་ཉམས་མྱོང་དང་གྲུབ་རྟགས་མི་ཐོན་པས། གེགས་དེ་སེལ་བར་བྱེད་པ་ལ་དོན་ཁྲིད་ཀྱི་ཆོས་སྐོར་རྣམས་སྒོམ་དགོས་པས། ཆོས་རྗེ་རིན་པོ་ཆེའི་ཁྲིད་ཀྱི་རིམ་པའི་ལུགས་ལ། དབང་པོ་རབ་ཀྱི་གང་ཟག་གིས། བླ་མ་རྟོགས་པ་དང་ལྡན་པ། བྱང་ཆུབ་ཀྱི་སེམས་རྣམ་པ་གཉིས་འདྲེས་པ་ཞིག་བཙལ། དབང་པོ་རབ་དེས་མོས་གུས་ཙམ་ལས་རང་གིས་མཆོག་ཐུན་མོང་གཉིས་ཀ་ཐོབ་པ་ཡང་ཡོད། དབང་པོ་འབྲིང་གི་གང་ཟག་གིས། མཎྜལ་དང་ཡི་གེ་བརྒྱ་པར་རབ་ཟླ་བ་གསུམ།

འབྲིང་ཟླ་བ་གཅིག ཐ་མས་ཀྱང་ཟླ་བ་ཕྱེད་ཙམ་བྱས་ཏེ། སྡིག་པ་དག་པའི་མཚན་མ། སྐྱུགས་པ་དང༌། འཁྲུ་བ་དང༌། གོས་དཀར་པོ་གོན་པ་དང༌། ལུས་ལ་ཁྲག་མང་པོ་འབྱུང་བ་དང༌། རིའི་རྒྱལ་པོ་རི་རབ་ཀྱི་ཁར་ཕྱིན་ནས། ལུས་ལ་ཉི་མའི་དཀྱིལ་འཁོར་ཤར་བ་དང༌། ནམ་མཁའ་ལ་སྐས་བཙུགས་ནས་འགྲོ་བ་ལ་སོགས་པ་དུ་མ་འབྱུང་ངོ༌། །དེའི་རྗེས་ལ་བླ་མ་ལ་སངས་རྒྱས་ཀྱི་འདུ་ཤེས་སྒོམ་པ་ལ་སོགས་པ་གལ་ཆེ། དེའི་རྗེས་ལ་རྗེ་སྒམ་པོ་པ་ཡན་ཆད་དུ་ལྷན་ཅིག་སྐྱེས་སྦྱོར་ཏེ། ཨ་རོ་མའམ། ཐུན་འཇོག་གམ་གང་རུང་ཞིག་གི་ཁྲིད་བཏབ་ནས་སེམས་གནས་སུ་འཇུག དེའི་རྗེས་ལ་སངས་རྒྱས་ཐམས་ཅད་ཀྱི་ཆོས་བསྡུ་ན་ལྔ་པོ་འདིར་མ་འདུས་པ་མེད་དེ། ལྔ་པོ་འདི་ཉམས་སུ་བླངས་པས་སྐྱོན་འདག་ཅིང་ཡོན་ཏན་སྐྱེ་བ་ལ་ཚེགས་མེད་པས་དང་པོར་ཕྱག་རྒྱ་ཆེན་པོ་རྒྱུད་ལ་སྐྱེ་བ་བྱེད་དགོས། ཕྱག་རྒྱ་ཆེན་པོའི་རྟོགས་པ་མ་སྐྱེས་པར་ཐབས་ལམ་ཟབ་མོའི་གདམས་ངག་བསྒོམ་ན། གཅིག་ཏུ་ཉམས་མཐུག་པོས་ཕྱག་རྒྱ་ཆེན་པོའི་རྟོགས་པ་ལ་སྒྲིབ། གཉིས་སུ་རྩ་རླུང་ཐིག་ལེ་ལ་གནད་དུ་སོང་བས་ཁམས་རྒྱས་ནས། འཁོར་འདས་ཀྱི་བག་ཆགས་དང་ས་བོན་ལུས་ལ་ཡོད་པས། དེ་སད་པས་ཉོན་མོངས་པའི་སྟོབས་འཕེལ་བས། དེའི་དུས་སུ་གདམས་ངག་མེད་ན་དེ་ལས་སྐྱེས་པའི་བདུད་འཇུག་སྟེ། ཉོན་མོངས་པ་མཐའ་དག་རྒྱས་ནས། ཚངས་པར་སྤྱོད་པ་ལ་བར་ཆད་སྣ་ཚོགས་པ་འབྱུང༌། ཤི་ནས་ངན་སོང་གསུམ་དུ་སྐྱེ། དེས་ན་གདམས་ངག་དང་སྣོད་དང་ལྡན་པ་གལ་ཆེ། སྣོད་དང་མ་ལྡན་ན་ལྷར་སྐྱེ་བ་ཉམས་པ་ཡིན་པས། ཉམས་མཐུག་པོ་སོང་ནས་ལྷར་སྐྱེ་སྟེ་དེ་ཡང་འཁོར་བ་ལས་མི་འདའ། དེས་ན་སྣོད་དང་ལྡན་པ་གལ་ཆེ། སྣོད་ལ་གཉིས་ཏེ། དངུལ་ཆུའི་སྣོད་ལྟ་བུ་ཀུན་རྫོབ་བྱང་ཆུབ་ཀྱི་སེམས་དང་ལྡན་པ་དེ་ལས་སྐྱེས་པའི་ཐབས་ལམ་སྒོམ་པ་ཞིག་དགོས། གསེར་སྣོད་ལྟ་བུའི་ཕྱག་རྒྱ་ཆེན་པོའི་རྟོགས་པ་ཉམས་ཀྱི་དྲི་མ་དང་བྲལ་བ། ཡུལ་དང་ཡུལ་འཛིན་གཉིས་སུ་མེད་པ་རྟོགས་ནས།

མི་རྟོག་པར་འདྲེས་པ་ཞིག་དགོས། རྣམ་རྟོག་ཆོས་སྐུར་རྟོགས་ཀྱང༌། ཡེ་ཤེས་དེ་མི་རྟོག་པར་མ་གྱུར་ན་ཡོན་ཏན་སྐྱེ་བར་མི་ནུས་པས། ཡོན་ཏན་ཕུན་སུམ་ཚོགས་པ་སྐྱེ་བར་བྱེད་པ་ལ་རྟོག་པ་ཞི་ནས་མི་རྟོག་པའི་ཏིང་ངེ་འཛིན་ལ་གནས་པ་ཞིག་དགོས་པས། དང་པོར་ཕྱག་རྒྱ་ཆེན་པོའི་ཁྲིད་གདབ་པར་བྱ་སྟེ། དང་པོ་ལུས་ཀྱི་འཁྲུལ་འཁོར་ལེགས་པར་བཅའ། དང་པོ་ཆོས་རྗེ་རིན་པོ་ཆེ་མགོན་པོ་ཕག་མོ་གྲུ་པ་ལ་ཕྱག་རྒྱ་ཆེན་པོ་ཞུ་བའི་དུས་སུ་གཞན་ཚོ་གཅིག་ཀྱང་འདུག་པས་རིན་པོ་ཆེའི་ཞལ་ནས། སྔོན་ལ་ཁོང་ཚོའི་ཁྲིད་གདབ་བོ། །དགེ་བསྙེན་རང་ཕ་ཚད་དུ་སྡོད་ཅིག་གསུང་ནས་གཞན་རྣམས་ལ་ཁྲིད་གཏབ། དེ་ནས་ཆོས་རྗེ་གཅིག་པུ་ལ་ལུས་ཀྱི་འཁྲུལ་འཁོར་ལེགས་པར་ཆོས་གསུངས་ནས་བཅས་པ་དང༌། དེ་གནད་དུ་མ་སོང་བ་འདྲ། རིན་པོ་ཆེ་ཆོས་ཁྲི་དཀར་པོ་ལ་དགུར་སྟེགས་སུ་མཛད་འདུག་པས། བཞེངས་ནས་བྱོན། ཕྱག་ན་སྦ་རྒྱུག་འདུག་པ་དེ་སྐྱུར་ནས་བྱོན། ཕྱག་གཡོན་པའི་སྟེང་དུ་གཡས་པ་ཞོག མཐེ་བོང་གཉིས་ཕྱིར་ཁུག་རྩ་གནད་ཅིག་ཡོད་པ་ཡིན་གསུང༌། དེ་ནས་སིང་སིང་བས་ཕུལ་བའི་རལ་གུ་དྲོ་བོ་ཞིག་ཡོད་པ་དེའི་གོང་བ་ནས་ཐེན་ནས། སྐེད་པ་དགྱེ་ལོགས་ཐོང་གསུང༌། འཁྲུལ་འཁོར་ལེགས་པོ་ཡང་དག་པ་ཞིག་བཅོས་ནས། ཨོཾ་ཨཱཿཧཱུྃ། ཅེས་ལན་གསུམ་གསུང༌། དེ་ནས་ཁྱོད་ལ་སྒོམ་ཆེན་བཟང་པོ་ཞིག་འོང༌། སྒོམ་ཆེན་བཟང་པོ་ཡང་དག་པ་ཞིག་འོང༌། སྒོམ་ཆེན་ཙམ་ལས་བཟང་བ་ཞིག་འོང༌། དེ་ལ་ཁོ་བོ་དགའ་བ་ཡིན་མོད་གསུང་ནས་འཁྲུལ་འཁོར་དེ་ལ་ཡང་དག་པ་ཞིག་གཟིགས་སོ།

 །ཐེག་པ་ཆེན་པོ་སྔགས་ལུས་གཙོ་བོར་སྟོན་པས། ལུས་གནད་ཆེ་བས་དགོངས་པར་འདུག ཕྱག་རྒྱ་ཆེན་པོ་འདེབས་པའི་སྐབས་སུ་ང་རང་གི་ཨ་མའི་གདམས་ངག་དེ་ལས་ལྷག་པ་མ་བྱུང༌། ཆོས་རྗེ་དང་པོ་བྱིས་པ་ཆུང་ངུའི་དུས་སུ་ཁྱིམ་མཚེས་མོ་ཞིག་གི་བུ་ཤི་བས། མ་དེ་ངུས་པས། ཆོས་རྗེའི་ཡུམ་གྱིས་དེ་ལ་ཞལ་ཏ་མཛད་དེ་ཁྱོ་རང་བུ་ཡིད་ལ་མ་བྱེད་དང་མྱ་ངན་མི་སྐྱེ་ཟེར་གྱིན་འདུག་པས། དེ་ལས་ཟབ་པ་མི་འདུག ཕྱིས་དཔལ་ཕག་མོ་གྲུ་པ་ལ་ཡང་ཕྱག་རྒྱ་ཆེན་པོའི་དངོས་གཞི་དེ་ལས་ལྷག་པ་མ་བྱུང་གསུང༌། སྔོན་འགྲོ་བྱང་ཆུབ་ཀྱི་སེམས་དང༌། ཡི་དམ་གྱི་ལྷ་དང༌། བླ་མ་བསྒོམ་པ་དང༌། དངོས་གཞི་ཡིད་ལ་མི་བྱེད་པ་དང༌། རྗེས་བསྔོ་བ་བྱེད་པ་དང་ལྔ་པོ་ཁོ་ན་བསྒོམ་པ་ཡིན། ཅིག་ཅར་བའི་གང་ཟག་གིས་སྒོམ་མེད་དུ་འགྲོ་བ་ཡང་ཡོད། ཐོད་བརྒལ་བའི་གང་ཟག་གིས་རང་གི་སེམས་སྟོང་པར་རྟོགས་ནས། རེས་རང་གི་སེམས་ཆོས་སྐུར་གོ། །རེས་སྒོམ་མེད་པ་ཙུག་ཏུ་འགྲོ། རེས་གཞན་མ་ཉམས་པ་འོང༌། རིམ་གྱིས་པ་ལ་ཕྱག་རྒྱ་ཆེན་པོ་བཏབ་ནས་སྒོམ་པས་རྣལ་འབྱོར་བཞི་རིམ་པས་སྐྱེ་བས་རིམ་གྱིས་པ་ཡིན་པས། ཡི་གེ་བརྒྱ་པའི་རྗེས་ལ་ཕྱག་རྒྱ་ཆེན་པོའི་ཁྲིད་འདི་ལྟར་གདབ་པར་བྱ་སྟེ། བྱང་ཆུབ་ཀྱི་སེམས་མ་སྐྱེས་པ་བསྐྱེད་པ་དང༌། སྐྱེས་པ་བརྟན་པ། བརྟན་པ་བོགས་དབྱུང་བ་དང་གསུམ་ལས། མ་སྐྱེས་པ་བསྐྱེད་པའི་ཚུལ་ལུགས་མང་ཡང༌། གསང་སྔགས་ཉམས་སུ་བླང་བའི་ཚུལ་དང༌། ལུས་ཀྱི་འཁྲུལ་འཁོར། ངག་གི་འཁྲུལ་འཁོར། ཡིད་ཀྱི་འཁྲུལ་འཁོར་རྣམ་པ་གསུམ་ལ་བརྟེན་ནས་ཉམས་སུ་བླངས་ནས་མྱུར་དུ་སྐྱེ་བ་ལ་ཚེགས་མི་འདུག དེ་ཡང་དང་པོ་ཁོ་ནར་དབེན་པའི་གནས་སུ་མཚམས་དམ་པར་བཅད་ནས། སྟན་བདེ་བ་ལ་ལུས་བསམ་གཏན་གྱི་དཀྱིལ་ཀྲུང་དུ་བྱས་ནས། བདག་ལ་གནོད་པར་བྱེད་པའི་གེགས། སྡང་བར་བྱེད་པའི་དགྲ། ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པའི་མ་རྒན་རྣམས་ལ་ཚད་མེད་པའི་སྙིང་རྗེ་ཆེན་པོ་སྐྱེད་ཅིག

གདུང་བའི་ཤུགས་གཅད་དུ་མེད་པའི་སྟོབས་ཀྱིས། ལུས་ཀྱི་འཁྲུལ་འཁོར་སྨིན་ཁྲག་བསྡུས་ནས་མཆི་མ་ལུག་པའི་ཚུལ་དུ་བྱ། ངག་གི་འཁྲུལ་འཁོར་བདག་ལ་གནོད་པར་བྱེད་པ་འདི་སྙིང་རེ་རྗེ། བདག་ལ་གནོད་པར་བྱེད་པ་འདི་སྙིང་རེ་རྗེ་ཞེས་ཕྲེང་བ་ལ་གྲངས་སུ་བཟུང་ཞིང༌། རྒྱུན་ཆད་མེད་པར་ཤེས་པ་ལ་སྔགས་སུ་བགྲངས་ནས་ཕྲེང་བ་ལ་དྲངས་པས་བརྒྱ་རྩ་བརྒྱད་ཙམ་སོང་བ་དང༌། ཡིད་ཀྱི་འཁྲུལ་འཁོར་ནི། གོང་གི་སྙིང་རྗེའི་ཤུགས་དེ་རྒྱུན་མ་ཆད་པར་བྱས་ལ་བདག་ལ་གནོད་པ་བྱེད་པ་འདི་སྙིང་རེ་རྗེ་ན་རྒྱུ་མཚན་འདི་རྣམས་ཀྱིས་སྙིང་རྗེ་སྟེ། ཚེ་ཐོག་མ་མེད་པ་ནས་ཨ་མ་ཡིན་པ་དང༌། ཨ་མ་འདི་ལས་ངན་པའི་དབང་དུ་སོང་བས། ཤེས་པ་ལ་རང་དབང་མ་ཐོབ་པས་སྨྱོན་པ་དང་འདྲ་བས། སྤྱིར་སེམས་ཅན་ཐམས་ཅད་ལ་གནོད་པ་མི་སྐྱེལ་དབང་མེད། སྒོས་རང་ཉིད་ལ་གནོད་པ་མི་བྱ་དབང་མེད་པ་དང༌། ཨ་མ་འདིས་རང་གཞན་ལ་གནོད་པ་བྱས་པའི་འབྲས་བུ་སེམས་ཅན་དམྱལ་བར་འགྲོ་བ་དང༌། དེའི་སྡུག་བསྔལ་དྲན་པར་བྱ་བ་དང༌། ཨ་མ་སྡུག་བསྔལ་དེ་ལྟ་བུས་མནར་བ་ལ་སྐྱབས་དང་རེ་ས་བུ་རང་ཉིད་ལས་མེད་པ་དེ་རིམ་པ་བཞིན་དུ་ཤེས་པ་ལ་གང་གནད་པ་རྒྱུ་མཚན་ཞིབ་པར་བསམ་པས། སྔ་མའི་སྙིང་རྗེ་བ་ལས་ཤིན་ཏུ་སྙིང་རྗེ་བའི་བོགས་ཐོན་ནས་ཡོང༌། དེའི་རྒྱུ་སྔ་མ་བཞིན་དུ་འདྲ་ཡང་རྒྱུ་མཚན་དྲན་པར་བྱ་བ་དང༌། སྙིང་རྗེ་དྲན་པར་བྱ་བ་རྣམ་པ་གཉིས་ལ་མ་ཡེངས་པར་ཕྲི་ལི་ལི་ཉམས་སུ་བླངས་པས། ཤེས་པ་རང་དབང་མེད་པའི་སྙིང་རྗེ་ཆེན་པོ་སྐྱེ་སྟེ། ངུ་སྙིང་འདོད་པ་དང༌། མཆི་མ་འཆོར་བ་དང༌། ལུས་ཚུགས་མི་ཐུབ་པ་རྣམས་འབྱུང་སྟེ། འདི་ནི་ཡིད་ཀྱི་འཁྲུལ་འཁོར་ཅེས་བྱའོ། །དེ་ལྟར་འཁྲུལ་འཁོར་གསུམ་གྱིས་བསྐྱེད་པའི་འབྲས་བུ། གནོད་པར་བྱེད་པ་ལ་ཚེགས་མེད་པའི་སྙིང་རྗེ་ཆེན་པོ་རང་དབང་མེད་པར་སྐྱེས་པ་དེ་རྒྱུན་ཆད་མེད་པར་བསྐྱང་བ་བྱ་སྟེ། དགྲ་དང་བགེགས་ལ་ཞེ་སྡང་བ་དང༌། གནོད་པ་སྐྱེལ་བ་ལ་སོགས་པ་སྙིང་རྗེའི་མི་མཐུན་པའི་ཕྱོགས་སུ་གྱུར་པ་རྣམས་སྤང༌།

མཐུན་པའི་རྐྱེན་དུས་གསུམ་གྱི་སངས་རྒྱས་རྣམས་ཀྱིས་ཀྱང་གནོད་པ་སྐྱེལ་བ་རྣམས་ལ་ཚད་མེད་པའི་སྙིང་རྗེ་ཆེན་པོས་མ་བཟོད་ནས་བྱང་ཆུབ་མཆོག་ཏུ་སེམས་བསྐྱེད་ཅིང༌། གནོད་བྱེད་ཀྱིས་གཙོ་བྱས་པའི་དོན་དུ་བསྐལ་པ་དཔག་ཏུ་མེད་པར་སེམས་ཅན་གྱི་དོན་དུ་དབུ་དང་ལུས་དཔག་ཏུ་མེད་པ་གཏོང་ཞིང་བྱང་ཆུབ་སེམས་དཔའི་སྤྱོད་པ་རླབས་པོ་ཆེས་གནོད་བྱེད་རྣམས་སྨིན་ཅིང་གྲོལ་བར་མཛད་ནས་སངས་རྒྱས་པའི་སྐྱེས་རབས་རྣམས་དྲན་པར་བྱ་བ་དང༌། བཅོམ་ལྡན་འདས་ཐུགས་རྗེ་ཆེན་པོ་འདིའི་གསང་སྔགས་རྡོ་རྗེ་ཐེག་པ་འདི་ཡང་གནོད་པར་བྱེད་པ་ལ་ཚད་མེད་པའི་སྙིང་རྗེ་ཆེན་པོ་སྐྱེས་པའི་ལག་རྗེས་ཡིན་པར་གསུངས་པ་དང༌། བླ་མ་རིན་པོ་ཆེའི་ཕྱག་ལེན་མཐའ་དག་ཀྱང་འདི་འབའ་ཞིག་ཡིན་པར་འདུག་པ་དང༌། སྐུ་གསུང་ཐུགས་ལ་བདོ་བ་རྣམས་ལ་ཡང་དངོས་དང་རྒྱུད་པའི་སྒོ་ནས་ཕན་དཔག་ཏུ་མེད་པ་འདོགས་པ་དང༌། ཁ་ཟས་ངན་པས་དཀྲོངས་པར་བྱས་པ་རྣམས་ཀྱི་མིང་བྱང་བཟུང་ཞིང་ཀཾ་ཀ་ནིའི་གཟུངས་ཆོག་མཛད་ཅིང་བྱང་བུ་འཁྲུ་བ་དང༌། འདི་ངན་སོང་དུ་མ་སོང་བ་ཁོ་བོའི་གཉེར་ཁ་ཡིན་གསུངས་པ་མཐའ་དག་དྲན་པར་བྱ་བ་དང༌། ཡུལ་དམན་པ་གསུམ་གཅེས་པར་བཟུང་བའི་བཀའ་སྩལ་པ་དཔག་ཏུ་མེད་པ་གསུངས། གཞན་དག་ཀྱང་བྱེད་དུ་བཅུག་པ་དྲན་པར་བྱ་ཞིང༌། སྔ་མའི་སྙིང་རྗེའི་ཉམས་དེ་བརྟན་པར་རྒྱུན་མ་ཆད་པར་བྱ། དེ་སྐྱེས་པ་བརྟན་པར་བྱེད་པའི་ཐབས་སོ། །དེ་ལྟར་གནོད་པར་བྱེད་པ་ལ་སྙིང་རྗེ་ཚད་མེད་པ་སྐྱེས་པའི་སྟོབས་ཀྱིས། རང་ལ་ལྟོས་པ་མེད་པར་བདེ་བ་དང་སྐྱིད་པ་ཐམས་ཅད་གནོད་བྱེད་ལ་གཏོང་ཞིང༌། གནོད་བྱེད་ཀྱི་སྡུག་བསྔལ་གྱི་ཁུར་བདག་གིས་ཁུར་བའི་བློ་སྐྱེས་པའི་དུས་སུ་གོང་དུ་བོགས་འདོན་པར་བྱ་སྟེ། གནོད་བྱེད་ལ་སྒོམ་པར་བྱེད་པའི་ཚུལ་ལུགས་དེ་ཁོ་ན་བཞིན་དུ་འགྲོ་བ་རིགས་དྲུག་གིས་བསྡུས་པའི་སེམས་ཅན་ཐམས་ཅད་ལ་ཡང་དེ་ཁོ་ན་བཞིན་དུ་བསྒོམ། སྙིང་རྗེ་ཇི་ལྟ་བ་བཞིན་དུ་སྐྱེས་པའི་དུས་སུ་བྱང་ཆུབ་མཆོག་ཏུ་སེམས་བསྐྱེད་པར་བྱ་སྟེ།

དེ་ཡང་བླ་མ་རྡོ་རྗེ་འཛིན་པ་ཆེན་པོ་དང༌། ཡི་དམ་གྱི་ལྷ་དང༌། ཕྱོགས་བཅུའི་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ། དཀོན་མཆོག་གསུམ་དང་ཆོས་སྐྱོང་བའི་སྲུང་མ་རྣམས་གཟུ་དང་དཔང་དུ་བཞག་སྟེ། བདག་གིས་སེམས་ཅན་མ་བསྒྲལ་བ་རྣམས་བསྒྲལ་བ་དང༌། མ་གྲོལ་བ་རྣམས་སྒྲོལ་བ་དང༌། དབུགས་མ་ཕྱུང་བ་རྣམས་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་དམ་བཅས་ནས། དགེ་བ་ཆོས་སྡུད་དང༌། སེམས་ཅན་དོན་བྱེད་དང༌། སྡོམ་པའི་ཚུལ་ཁྲིམས་རྣམ་པ་གསུམ། བྱང་ཆུབ་སེམས་པའི་ཚུལ་ཁྲིམས་ཀྱི་སྡོམ་པ་ཇི་ལྟར་བླངས་ཤིང་དམ་བཅས་པ་རྣམས་ཁའི་འོག་ཏུ་ལུས་ཆུད་པར་བྱས་ལ། ཞེ་ཐག་པ་རུས་པའི་གཏིང་ནས་རང་ལ་ལྟོས་འཁྲིས་མེད་པར་སེམས་ཅན་ཐམས་ཅད་སྨིན་པ་དང་གྲོལ་བར་བྱེད་པ་ནི་བརྟན་པ་གོང་ནས་གོང་དུ་བོགས་འདོན་པར་བྱེད་པ་སྟེ། དེ་ལྟར་བྱང་ཆུབ་སེམས་མ་སྐྱེས་པ་བསྐྱེད་པར་བྱེད་པ། སྐྱེས་པ་བརྟན་པར་བྱེད་པ། བརྟན་པ་བོགས་འདོན་པར་བྱེད་པ་གསུམ་གྱིས་གདམས་ངག་དང་རྗེས་སུ་བསྟན་པ་གསུམ་གྱིས་ཉམས་སུ་བླང་ངོ༌། །དེ་ལྟར་བླ་མ་དམ་པའི་བཀའ་སྩལ་དང༌། རང་གི་ཉམས་སུ་མྱོང་བ་དང༌། གཞན་ལ་བསྟན་པས་ཕན་པ་དང་བདེ་བ་དཔག་ཏུ་མེད་པ་འབྱུང༌། དེ་ཡང་གནོད་བྱེད་ལ་སྙིང་རྗེ་ཆེན་པོ་མ་སྐྱེས་ན། ཁམས་གསུམ་གྱི་སེམས་ཅན་ལ་སྙིང་རྗེ་སྐྱེས་པ་སྐད་བྱས་ཀྱང་རང་གི་ནད་དང་སྡུག་བསྔལ་མི་སོལ་བར་འདུག་པ་རང་གི་མྱོང་བས་གྲུབ། གནོད་བྱེད་གཅིག་པུ་ལ་སྙིང་རྗེ་སྐྱེས་ནས་འགྲོ་བ་ཐམས་ཅད་ལ་སྙིང་རྗེ་མ་སྐྱེས་ན་ཉི་ཚེ་བ་ཕྱོགས་གཅིག་པའི་སྙིང་རྗེ་དེས་ན་ཚ་སོས་ཀྱང་ལྡོག་པ་ཡིན། རྟོགས་པ་ཡང་ཉན་ཐོས་དང་རང་སངས་རྒྱས་ལས་མི་ཐོབ། བྱམས་པ་དང་སྙིང་རྗེ་དེ་བྱང་ཆུབ་ཀྱི་སེམས་སུ་འགྱུུར་དགོས། དེ་མ་འགྱུར་ན་སངས་རྒྱས་མི་ཐོབ། ཆོས་འདིའི་ལུགས་ཀྱིས་བྱང་ཆུབ་ཀྱི་སེམས་གཅིག་པུ་དགོས་པ་ཡིན། ཆོས་འདི་ཟབ་ལ་རྒྱ་ཆེ་བའི་གདམས་ངག་ཡིན་པས་འདི་ཉམས་སུ་བླངས་པས་རང་གི་ཡང་མཛེ་ནད་ཀྱི་སྣ་དྲངས་པའི་ན་ཚ་དང་སྡུག་བསྔལ་ཅི་ཡོད་པ་ཐམས་ཅད་སོས་པ་ཡིན།

དཔེར་ན་བསྐལ་པར་གནས་པའི་མུན་པ་དེའི་གཉེན་པོ་ཉི་མའི་དཀྱིལ་འཁོར་གྱིས་མ་ལུས་པར་སེལ་བར་བྱེད་པ་ཡིན། ཐེག་པ་ཆེན་པོ་གསང་སྔགས་ཀྱི་སྒྲུབ་ཐབས་དང༌། ཉམས་ལེན་ཐམས་ཅད་དང༌། ཕྲིན་ལས་ཐམས་ཅད་ཀྱི་འགག་དང་ཉ་ག་དང༌། ཁྱད་པར་དུ་ཆེ་བའི་ཆོས་ཐམས་ཅད་ལ་བྱང་ཆུབ་ཏུ་སེམས་བསྐྱེད་ཅེས་བླ་མ་དམ་པ་དང༌། སངས་རྒྱས་ཐམས་ཅད་ཀྱིས་གསུངས་པ་དང༌། དེ་དག་གོང་དུ་བསྟན་པ་ལྟར་རང་གིས་ཉམས་སུ་མྱོང་དགོས། ཉམས་སུ་མྱོང་བར་ཚིག་གི་རྗེས་སུ་འབྲངས་ནས། དོན་སྤྱི་རྐྱང་པ་ཙམ་གྱི་ཡིག་ནག་བཀླགས་པས་རང་གཞན་ཀུན་ལ་མི་ཕན། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱི་རྗེས་སུ་འབྲངས་པའི་བྱ་བ་ནི། བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་ཆེ་ཆུང་གང་བསགས་ཀྱང་ཇི་ལྟར་བསགས་པའི་འབྲས་བུ་འབྱུང་བས། དེ་གཉིས་ལ་འབད་པ་གལ་ཆེ། བྱང་ཆུབ་ཀྱི་སེམས་འདི་དངུལ་སྣོད་ལྟ་བུ་ཡིན་པས། ཚོགས་གཉིས་བྱང་ཆུབ་ཀྱི་སེམས་ལས་མ་སྐྱེས་པ་ཞིག་མེད་དོ། །གཉིས་པ་གསང་སྔགས་རྡོ་རྗེ་ཐེག་པ་འདི་བྱ་བའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དང་བཞིའོ། །གདུལ་བྱ་མཐོ་དམན་གྱི་དབང་གིས་གསུངས་པ་རྣམས་ཐམས་ཅད་བསྐྱེད་རིམ་དང་རྫོགས་རིམ་གཉིས་སུ་གསུངས་པ་ཡིན། དང་པོ་བསྐྱེད་རིམ་པའི་གདམས་ངག་ནི། བྱང་ཆུབ་ཀྱི་སེམས་ལས་བྱུང་བ་ཞིག་དགོས་པ་ཡིན། དེ་མིན་འདོད་ཆགས་ཞེ་སྡང་གཏི་མུག་གསུམ་གྱིས་ལྷ་བསྒོམ་ན་བརྟན་པ་ཐོབ་ཀྱང་ལོག་པར་འགྲོ། བི་ཀཱ་མ་ལ་ཤཱི་ལའི་གཉེར་པ་འཇིགས་བྱེད་ཆེན་པོའི་གྲུབ་པ་ཐོབ་ཀྱང༌། ཏིལ་གྱི་ཕུབ་མ་སེལ་པོ་གང་བསྡུས་པས་ལུས་ལྷ། སེམས་ཡི་དྭགས་སུ་སྐྱེས་པ་ཡིན། དེས་བོད་ཕུང་བར་བྱེད་དུ་ཡོང་བ་ལ། ཇོ་བོ་རྗེས་སྙེ་ཐང་ནས་རྒྱ་གར་དུ་བཟློག་པ་ཡིན། བི་ཀཱ་མ་ལའི་མཁན་པོས་ཏིལ་གྱི་ཕུབ་མ་སེལ་པོ་གང་དགེ་འདུན་ལ་མ་དྲིས་པར་ཁྱེར་བས། གྲ་མའི་གསེབ་ཅིག་ཏུ་ཡི་དྭགས་སུ་སྐྱེས་པ་ཡིན།

ནང་ལུས་ལ་འདོད་ཆགས་ཀྱང་ལོག་པར་འགྲོ་སྟེ། རྒྱལ་པོ་ཨིནྡྲ་བྷུ་ཏིས། འདོད་ཆགས་ཀྱིས་སྲིང་ལྷ་ལྕམ་ལེགས་སྨིན་ཀ་ར་ཚ་བ་འདྲེན་དུ་བྱུང་བས། འདོད་ཆགས་ཀྱི་ཕྱག་སྟོང་བཟེད་པས། སྲིང་མོས་ཀྱང་འདོད་ཆགས་ཀྱི་ཕྱག་སྟོང་དུ་ཟས་སྣ་རེ་རེ་དྲངས་པས། སློབ་དཔོན་ཛ་ལན་དྷ་ར་པས་ནམ་མཁའ་ལ་བྱོན་ནས་འདོད་ཆགས་ཀྱི་རྗེས་སུ་འབྲངས་ནས་འདི་ཙམ་བྱེད་དམ་ཞེས་བཀའ་བཀྱོན་པ་ཡིན་པས། ལྷ་འདོད་ཆགས་སྐྱེས་ན་ཡི་དྭགས་ཡིན། །ལྷ་ཞེ་སྡང་སྐྱེས་ན་དམྱལ་བ་ཡིན། །ལྷ་གཏི་མུག་སྐྱེས་ན་དུད་འགྲོ་ཡིན། །ལྷ་དུག་ཏུ་སོང་ན་མི་ལེགས་པས། །དེ་བས་ལྷ་ལ་བྱ་ར་ཅེས། །ཞེས་དང༌། །དེས་ན་ལྷ་བྱང་ཆུབ་ཀྱི་སེམས་ལས་བྱུང་བ། རྣམ་པ་གསལ་བ། རྒྱན་གྱི་རྣམ་དག་དྲན་པ། རང་ཉིད་ལྷའི་ང་རྒྱལ་བརྟན་པས་རྡོ་རྗེའི་བཟླས་པ་ལ་སོགས་པ་མིང་ཡིན་པས་མ་བརྗེད་པར་དྲངས་ནས། སྔོན་གྱི་ལས་ལས་གྱུར་པ་ཐ་མལ་པའི་ལུས་ངག་ཡིད་གསུམ་ཀྱང་འདག་ནས། དེ་ལ་བརྟེན་པའི་ན་ཚ་སྡུག་བསྔལ་སྨོས་ཅི་དགོས། འདི་ཡང་བླ་མའི་མོས་གུས་ཀྱིས་འགྲུབ་པ་ཡིན་ཏེ། བསྐྱེད་པའི་རིམ་པའོ། །གསུམ་པ་རྫོགས་པའི་རིམ་པ་གདམས་ངག་ལ་མཚན་མ་ཅན་དང༌། མཚན་མ་མེད་པ་གཉིས་ཡིན། མཚན་མ་ཅན་གྱི་རྫོགས་རིམ་ནི། སྤྱི་བོའི་གཙུག་ནས་རྐང་མཐིལ་གྱི་བར་གྱི་རྡོ་རྗེ་ལུས་ཀྱི་གནས་ལུགས་ལ། རྩའི་གནད་གསུམ་དང༌། བཞི་དང༌། ཉི་ཤུ་རྩ་བཞི་ལ་སོགས་པའི་གཙོ་བོ་སུམ་ཅུ་སོ་གཉིས་ཀྱི་ཕྱི་ནང་གསང་བའི་རྟེན་འབྲེལ་གྱིས། གང་ལ་ཇི་ལྟར་འབྱུང་བའི་དཔའ་བོ་དང་རྣལ་འབྱོར་མ་རྣམས་དང༌། འགྲོ་དྲུག་སེམས་ཅན་ཐམས་ཅད་ཀྱི་སྐྱེ་བའི་རྒྱུ་དང་གནས་པའི་གཞི་དང༌། འཇིག་པའི་རྐྱེན་དང༌། བདེ་སྡུག་དང༌། ཟག་བཅས་ཀྱིས་མངོན་ཤེས་དང༌། ཟག་པ་མེད་པའི་མངོན་ཤེས་དང་འདི་ལས་འདིའི་མངོན་ཤེས་འབྱུང་བ་དང༌། འཁོར་བ་དང་མྱ་ངན་ལས་འདས་པའི་འདུག་ལུགས་མངོན་དུ་གྱུར་པའི་མངོན་ཤེས་རྣམས། རྡོ་རྗེ་འཆང་ཆེན་མི་གཟུགས་ཅན། །དཔལ་ལྡན་ཕག་མོ་གྲུ་པ་ཡིས། །མཚན་ལྡན་བླ་མ་རྡོ་རྗེ་འཛིན། །ཕྱི་ནང་གསང་བ་མཐར་ཐུག་གི། །རྟེན་འབྲེལ་ཇི་ལྟར་འབྱུང་བ་དང༌། །རང་ཉིད་བྱིན་གྱིས་བརླབ་པ་ཡིན། །རང་བྱུང་ཡེ་ཤེས་སྐྱེ་བའི་གནད། །རིན་ཆེན་བླ་མ་བསྒོམ་པའི་ཐབས། །ཁ་ལྟ་ཅན་གྱི་མགོ་ཞིང༌། །སྟོང་ཉམས་བསྒོམས་པས་རྟོགས་པ་མེད། །དེ་ཡང་བླ་མའི་ཞལ་སྔ་ནས། །རོ་གཅིག་ངང་ལ་འབྱམས་གྱུར་ན། །རྒྱུ་འབྲས་མ་ལུས་མངོན་དུ་འགྱུར། །ཞེས་གསུངས་སོ། །བཞི་པ་ཕྱག་རྒྱ་ཆེན་པོ་སྒོམ་པ་ནི།

ཤོར་ས་བཞི་དང་གོལ་ས་གསུམ་དུ་མ་སོང་བ། ཉམས་བདེ་བ་དང༌། གསལ་བ། མི་རྟོག་པ་གསུམ་དུ་མ་སོང་བ། དོན་དམ་པ་བློ་ལས་འདས་པ། སྟོང་པ་ཉིད་རྟོག་མི་རྟོག་གཉིས་ཀ་ལས་འདས་པ། བཟང་ངན་གཉིས་ཀ་ཡིད་ལ་མི་བྱེད་པ་དེས་བདུད་དང་ཉོན་མོངས་པ་ཐམས་ཅད་འཇོམས་པ་ཡིན། བློས་བྱས་པའི་ཉམས་དང་མྱོང་བ་དང་བྲལ་བའི་དང་པོ་ནས་ལྷན་ཅིག་ཏུ་ཡོད་པའི་མི་རྟོག་པ་དེ་སྒོམ་པས། དཔེར་ན་དངུལ་དཀར་གྱི་མེ་ལོང་གཡའ་དང་བྲལ་ན་གཟུགས་བརྙན་གསལ་བ་བཞིན་དུ། ལས་དང་ཉོན་མོངས་པའི་སྒྲིབ་པ་དག་ནས། ལམ་དུ་འཁོར་འདས་ཀུན་གྱི་བདེ་སྐྱིད་དང༌། ས་དང་ལམ་གྱི་ཡོན་ཏན་མ་ལུས་པ་ཐམས་ཅད་འབྱུང་བ་ཡིན་ནོ། །ལྔ་པ་དགེ་བའི་རྩ་བ་བསྔོ་བ་བྱེད་པ་ནི། འཁོར་བ་མཐའ་མེད་དུ་ལུས་དཔག་མེད་བླངས་ནས་སྡུག་བསྔལ་དཔག་ཏུ་མེད་པ་མྱོང་བ་ནི་བསྔོ་བ་ཕྱིན་ཅི་ལོག་བྱས་པས། དམིགས་པ་ཅན་གྱི་བསྔོ་བ་རེ་རེ་ལ་ལུས་རེ་རེ། དེ་ལ་སྡུག་བསྔལ་རེ་རེ་འབྱུང་བ་ཡིན། དམིགས་པ་མེད་པའི་བསྔོ་བ་བླ་ན་མེད་པའི་བྱང་ཆུབ་ཏུ་བསྔོས་པས། ཆོས་སྐུ་ཡོན་ཏན་ཕྲིན་ལས་དང་བཅས་པ་དེ་ཐོབ་པ་ཡིན་པས། ལུས་ངག་ཡིད་གསུམ་སྐད་ཅིག་ཀྱང་མ་དལ་བར་དགེ་བ་ལ་བཀོལ། དགེ་བ་དེ་བླ་ན་མེད་པའི་བྱང་ཆུབ་ཏུ་བསྔོ་བ་བྱེད་དགོས། དགེ་བ་དེ་དག་གང་ཡིན་ན་ཞིང་རྣམ་པར་དག་པ་ལ། བསམ་པ་བྱང་ཆུབ་ཀྱི་སེམས་གཉིས་གཅིག་ཏུ་འདྲེས་པའི་དམིགས་པ་མེད་པའི་སྟོང་པ་ཡིན་ཏེ། ཀུན་རྫོབ་བྱང་ཆུབ་ཀྱི་སེམས། སེམས་ཅན་ཐམས་ཅད་བདེ་བ་དང་ལྡན་པར་བྱ་བ་དང༌། སྡུག་བསྔལ་དང་བྲལ་བར་བྱ་བ་དང༌། བླ་ན་མེད་པའི་བྱང་ཆུབ་ཐོབ་པར་འདོད་པ་གཅིག་པུས་ཟིན་པར་བྱེད་པ་ཡིན། དེ་ནི་བསྔོ་བ་བྱེད་པའི་དུས་སུ་གང་བསྔོ་ན་དངོས་པོ་རྣམ་པར་དག་པ་དེ་བསྔོ་བ་ཡིན། བདག་གིས་དགེ་བ་བྱས་པ་དང༌། བྱེད་པ་དང༌། བྱེད་པར་འགྱུར་བ་དང༌། འཁོར་བའི་སེམས་ཅན་རྣམས་ཀྱིས་དགེ་བ་བྱེད་པ་ཡང་གཅིག་ཏུ་སེམས་ཅན་རྣམས་བདག་གི་སྐྱེ་བ་སྔོན་མ་རྣམས་ཀྱི་ཕ་མ་ཡིན།

ཕ་མས་བུ་ལ་བློས་བཏང་པས། བདག་རང་བུ་དབང་བ་ཡིན། གཉིས་སུ་ན་འགྲོ་བ་རིགས་དྲུག་གི་དགེ་བ་ཡོད་ཚད་སངས་རྒྱས་ཀྱི་བྱིན་རླབས་ལས་བྱུང་བ་ཡིན་པས། སངས་རྒྱས་ཀྱི་བྱིན་རླབས་ཐམས་ཅད་སེམས་ཅན་ཐམས་ཅད་ལ་བསྔོས་པས་རང་དབང་བ་ཡིན། འཁོར་བའི་དགེ་བ་ཡང་བསྔོ་བར་བྱེད་དགོས། འགྲོ་བ་རིགས་དྲུག་གིས་དགེ་བ་སྔར་བྱས་པ་དང༌། ད་སྡོད་བྱེད་པར་འགྱུར་བ་དང༌། ད་ལྟ་བྱེད་པ་དང༌། སངས་རྒྱས་ཀྱིས་སེམས་དང་པོ་བསྐྱེད་པ་ནས། ཐ་མ་འཁོར་བ་མ་སྟོང་གི་བར་གྱི་སངས་རྒྱས་ཀྱི་ཆོས་སྐུ་ཡོན་ཏན་དང་ཕྲིན་ལས་རྒྱུན་མི་ཆད་པ་རྣམས་ནི་སེམས་ཅན་གྱི་དོན་དུ་སྤྱད་པས་རང་དབང་བ། འདས་པའི་སངས་རྒྱས་ཡོད་ཚད་དང༌། མ་བྱོན་པའི་སངས་རྒྱས་ཡོད་ཚད་དང༌། ད་ལྟར་བྱོན་པའི་སངས་རྒྱས་བཅོམ་ལྡན་འདས་བཞུགས་ཚད་ཀྱི་ཆོས་སྐུ་ཡོན་ཏན་ཕྲིན་ལས་འཁོར་བ་མ་སྟོང་བར་དུ་འབྱུང་བ་རྣམས་དང༌། སངས་རྒྱས་འབྱུང་བ་རྣམས་དང༌། སངས་རྒྱས་དེ་རྣམས་ཀྱི་བྱང་ཆུབ་སེམས་དཔའ་རྣམས་ཀྱི་ཕ་རོལ་ཏུ་ཕྱིན་པ་དྲུག་སྤྱོད་པའི་དགེ་བ་དང༌། རང་སངས་རྒྱས་སུ་ལུང་སྟོན་པ་དེ་དག་གི་དགེ་བ་དང༌། ཉན་ཐོས་ཀྱི་དགེ་བ་དང༌། སློབ་པའི་ཟག་པ་དང་བཅས་པ་དང༌། མི་སློབ་པའི་ཟག་པ་མེད་པའི་དགེ་བ་ཅི་ཡོད་པ་དང༌། སོ་སོ་སྐྱེ་བོས་སངས་རྒྱས་ལ་དགེ་བའི་རྩ་བ་སྐྱེད་པ་དང༌། སངས་རྒྱས་ཀྱི་འཁོར་བཞི་ནི། དགེ་སློང་ཕ་མ་གཉིས་དང༌། དགེ་བསྙེན་ཕ་མ་གཉིས་ལ་སོགས་པའི་འཁོར་རྣམས་དང༌། སངས་རྒྱས་རྣམས་ཀྱིས་སྦྱིན་པ་ལས་བྱུང་བའི་དགེ་བའི་རྩ་བ་བསྐྱེད་པ་དང༌། ཚུལ་ཁྲིམས་ལས་བྱུང་བའི་དགེ་བའི་རྩ་བ་བསྐྱེད་པ་དང༌། སྒོམ་པ་ལས་བྱུང་བའི་དགེ་བའི་རྩ་བ་བསྐྱེད་པ་དང༌། དེ་དག་ཐམས་ཅད་དང་པོ་ནས་སྟོང་ཉིད་རྟོག་པ་མེད་པ་ཞིག་ཡིན། དེ་སངས་རྒྱས་ཀྱི་ཐུགས་ཡིན་པས་དང་པོ་ནས་རང་ཆས་སུ་ཡོད་པའི་དགེ་བ་ཡིན་པས། དེ་གཅིག་པུ་ལ་རྗེས་སུ་ཡི་རང་བར་བྱས་ནས། སེམས་ཅན་ཐམས་ཅད་ཀྱིས་རྟོགས་མེད།

དེ་ཐོབ་པར་བསྔོ་བ་བྱེད་པ་ཡིན། རང་ཡང་ཞིང་ཞིང་གིས་སྟོང་སྟེ་ཞིང་ལ་མི་རྟོག བསམ་པ་བསམ་པས་སྟོང་སྟེ་བསམ་པ་ལ་མི་རྟོག དངོས་པོ་དངོས་པོས་སྟོང་ཏེ་དངོས་པོ་ལ་མི་རྟོག་པར་དེ་དག་ཐམས་ཅད་སྟོང་པ་མི་རྟོག་ཐམས་ཅད་བློ་ལས་འདས་པ་ལ་བཞག་ནས། རྒྱལ་སྲས་རྡོ་རྗེ་རྒྱལ་མཚན་གྱིས་ཇི་ལྟར་བསྔོས་པ་བཞིན། བརྒྱད་སྟོང་པར་ཡོངས་སུ་བསྔོ་བའི་ལེའུ་ནས་ཇི་ལྟར་བསྔོས་པ་བཞིན་དུ་བསྔོ་བར་བྱེད་དགོས་པ་ཡིན་ནོ། །དེར་ཇི་ལྟར་བསྔོས་པའི་ལད་མོ་ཇི་ལྟར་བཟླ་སྙམ་ན། བྱང་ཆུབ་སེམས་དཔའ་བྱམས་པས་རབ་འབྱོར་ལ། རབ་འབྱོར། བྱང་ཆུབ་སེམས་དཔའ་སེམས་དཔའ་ཆེན་པོས་རྗེས་སུ་ཡི་རང་བ་དང་ལྡན་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། སྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། དེ་དག་ལ་བྱང་ཆུབ་སེམས་དཔའ་སེམས་དཔའ་ཆེན་པོས་རྗེས་སུ་ཡི་རང་བ་དང་ལྡན་པའི་བསོད་ནམས་ཀྱི་དངོས་པོ་འདི་མཆོག་ཅེས་བྱའོ། དམ་པ་ཞེས་བྱའོ། །གཙོ་བོ་རབ་བོ། མཆོག་རབ། གྱ་ནོམ་པ། བླ་མ། བླ་ན་མེད་པ། གོང་ན་མེད་པ་ཞེས་བྱའོ། །སྨྲས་པ་དང་རབ་འབྱོར་གྱིས་བྱམས་པ་ལ། བྱམས་པ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ནས་ཐམས་ཅད་དུ། དཔག་ཏུ་མེད་པ་ནས་ཡང་དཔག་ཏུ་མེད་པ། གྲངས་མེད་པའི་ཡང་གྲངས་མེད་པ། བསམ་གྱིས་མི་ཁྱབ་པའི་ཡང་བསམ་གྱིས་མི་ཁྱབ་པ། གཞལ་དུ་མེད་པའི་ཡང་གཞལ་དུ་མེད་པ། མཐའ་ཡས་མུ་མེད་པའི་འཇིག་རྟེན་གྱི་ཁམས་རེ་རེར་ཡང་འདས་པའི་དུས་དཔག་ཏུ་མེད་པ། གྲངས་མེད་པ། བསམ་གྱིས་མི་ཁྱབ་པ། གཞལ་དུ་མེད་པའི་ཡང་གཞལ་དུ་མེད་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལམ་ཆད་པ། འཇུག་པ་ཆད་པ། སྤྲོས་པ་ཆད་པ། སྲིད་པར་འདྲེན་པ་ཆད་པ་སྟེ། ཕུང་པོ་ལྷག་མ་མེད་པའི་དབྱིངས་སུ་ཡོངས་སུ་མྱ་ངན་ལས་འདའ་བའི་བར་དང༌། དེའི་དམ་པའི་ཆོས་མ་ནུབ་པའི་བར། དེ་དག་གི་བར་གྱི་སངས་རྒྱས་རྣམས་ཀྱི་ཚུལ་ཁྲིམས་དང༌།

ཏིང་ངེ་འཛིན་གྱི་ཕུང་པོ་དང༌། ཤེས་རབ་ཀྱི་ཕུང་པོ་དང༌། རྣམ་པར་གྲོལ་བའི་ཕུང་པོ་དང༌། རྣམ་པར་གྲོལ་བའི་ཡེ་ཤེས་ཀྱིས་གཟིགས་པའི་ཕུང་པོ་དང༌། ཕ་རོལ་དུ་ཕྱིན་པ་དྲུག་དང་ལྡན་པའི་རྩ་བ་ཅི་ཡོད་པ་དང༌། སངས་རྒྱས་ཀྱི་ཡོན་ཏན་ཕུན་སུམ་ཚོགས་པ་དང་ལྡན་པ་དང༌། སྟོབས་བཅུ་དང༌། མི་འཇིགས་པའི་ཕ་རོལ་ཏུ་ཕྱིན་པ་དང་ལྡན་པ་དང༌། མངོན་པར་ཤེས་པ་དྲུག་གི་ཕ་རོལ་ཏུ་ཕྱིན་པ་དང་ལྡན་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པ་དང༌། སྨོན་ལམ་གྱི་ཕ་རོལ་ཏུ་ཕྱིན་པ་དང་ལྡན་པ་དང༌། ཐམས་ཅད་མཁྱེན་པའི་ཡེ་ཤེས་ཕུན་སུམ་ཚོགས་པ་དང་ལྡན་པ་དང༌། ཕན་པར་བཞེད་པ་གང་ཡིན་པ་དང༌། བྱམས་པ་ཆེན་པོ་གང་ཡིན་པ་དང༌། སངས་རྒྱས་ཀྱི་ཡོན་ཏན་གྲངས་མེད་དཔག་ཏུ་མེད་པ་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་གང་ཡིན་པ་དང༌། བླ་ན་མེད་པའི་བྱང་ཆུབ་ཀྱི་བདེ་བ་གང་ཡིན་པ་དང༌། ཆོས་ཐམས་ཅད་ལ་དབང་ཕྱུག་གི་ཕ་རོལ་ཏུ་ཕྱིན་པ་གང་ཡིན་པ་དང༌། ཟིལ་གྱིས་མི་གནོན་པ་དཔག་ཏུ་མེད་པ་དང༌། ཐམས་ཅད་ཟིལ་གྱིས་གནོན་པའི་རྫུ་འཕྲུལ་གྱི་མཆོག་མངོན་པར་འདུ་བྱེད་པ་དང༌། སྟོབས་ཀྱི་ནང་ནས་དེ་བཞིན་གཤེགས་པའི་སྟོབས་ཡང་དག་པ་ཇི་ལྟ་བར་སྒྲིབ་པ་མེད་ཅིང་མ་ཆགས་པ་དང༌། མ་ཐོས་པ་དང༌། མ་མཉམ་པ་དང་མཉམ་པ་དཔག་ཏུ་མེད་པ་ཇི་བཞིན་ཡོད་པ་དང༌། དེ་བཞིན་གཤེགས་པའི་ཡེ་ཤེས་གཟིགས་པ་དང༌། སྟོབས་དང་ཕ་རོལ་ཏུ་ཕྱིན་པ་བཅུ་དང༌། མི་འཇིགས་པ་བཞི་མཆོག་ཏུ་ལེགས་པར་རྫོགས་པར་ཁོང་དུ་ཆུད་པ་གང་པ་ཡིན་པ་དང༌། ཆོས་ཐམས་ཅད་དོན་དམ་པར་མངོན་པར་སྒྲུབས་པས་ཆོས་ཁོང་དུ་ཆུད་པ་གང་ཡིན་པ་དང༌། ཆོས་ཀྱི་འཁོར་ལོ་རབ་ཏུ་བསྐོར་བ་དང༌། ཆོས་ཀྱི་སྒྲོན་མེ་ཐོགས་པ་དང༌། ཆོས་ཀྱི་རྔ་བརྡུང་བ་དང༌། ཆོས་ཀྱི་དུང་འབུད་པ་དང༌། ཆོས་ཀྱི་ཆར་འབེབས་པ་དང༌། ཆོས་ཀྱི་མཆོད་སྦྱིན་སྦྱིན་པ་དང༌། ཆོས་ཀྱི་སྦྱིན་པས་སེམས་ཅན་ཐམས་ཅད་ཚིམ་པར་མཛད་པ་དང༌། སྟོབས་དང༌།

ཆོས་བསྟན་པ་དེ་དག་དང༌། དེ་ལྟར་མདོར་བསྡུ་ན་སངས་རྒྱས་ཀྱི་ཆོས་རྣམས་སམ། སངས་རྒྱས་བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་དེ་དག་གི་དགེ་བའི་རྩ་བ་ཅི་ཡོད་པ་དང༌། ཕ་རོལ་ཏུ་ཕྱིན་པ་དྲུག་དང་ལྡན་པའི་དགེ་བའི་རྩ་བ་ཅི་ཡོད་པ་དང༌། གང་ཟག་རང་སངས་རྒྱས་ཀྱི་ཐེག་པ་ཅན། རང་སངས་རྒྱས་ཀྱི་བྱང་ཆུབ་ལ་ལུང་བསྟན་པ་དེ་དག་དགེ་བའི་རྩ་བ་ཅི་ཡོད་པ་དང༌། ཉན་ཐོས་ཀྱི་ཐེག་པའི་གང་ཟག་རྣམས་ཀྱི་དགེ་བའི་རྩ་བ་ཅི་ཡོད་པ་དང༌། སློབ་པའི་ཟག་པ་དང་བཅས་པའི་དགེ་བའི་རྩ་བ་ཅི་ཡོད་པ་དང༌། མི་སློབ་པའི་ཟག་པ་མེད་པའི་དགེ་བའི་རྩ་བ་ཅི་ཡོད་པ་དང༌། མདོར་བསྡུས་ན་སངས་རྒྱས་ཀྱི་འཁོར་དགེ་སློང་ཕ་མ་གཉིས་དང༌། དགེ་བསྙེན་ཕ་མ་གཉིས་དང༌། འཁོར་བཞི་པོའི་དགེ་བ་དང༌། སོ་སོ་སྐྱེ་བོས་ཆོས་དེ་ལ་དགེ་བའི་རྩ་བ་བསྐྱེད་པ་དང༌། སངས་རྒྱས་དེ་དག་ལྷ་དང༌། ཀླུ་དང༌། གནོད་སྦྱིན་དང༌། ནམ་མཁའ་ལྡིང་དང༌། དྲི་ཟ་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང་མི་མ་ཡིན་པ་གང་དག་དང༌། དུད་འགྲོའི་སྐྱེ་གནས་སུ་སོང་བའི་དགེ་བའི་རྩ་བ་རྣམས་དང༌། སངས་རྒྱས་མྱ་ངན་ལས་མ་འདས་པ་ལ་དགེ་བའི་རྩ་བ་བསྐྱེད་པ་རྣམས་དང༌། མྱ་ངན་ལས་འདས་པ་ལ་དགེ་བའི་རྩ་བ་བསྐྱེད་པ་རྣམས་དང༌། སངས་རྒྱས་ལ་བརྟེན་པ་དང༌། ཆོས་ལ་བརྟེན་པ་དང༌། དགེ་འདུན་ལ་བརྟེན་ནས་དགེ་བའི་རྩ་བ་བསྐྱེད་པ་དང༌། འདས་པའི་སངས་རྒྱས་ལ་སོགས་པ་དེ་རྣམས་དང༌། མ་འོངས་པའི་སངས་རྒྱས་ལ་སོགས་པ་དེ་རྣམས་ཀྱི་དགེ་བ་དང༌། ད་ལྟར་གྱི་སངས་རྒྱས་ལ་སོགས་པ་དེ་རྣམས་མ་ལུས་པའི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང༌། སྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་ལ་སོགས་པ་དགེ་བའི་རྩ་བ་བསྐྱེད་པ་དེ་དག་ཐམས་ཅད་མ་ལུས་པར་གཅིག་ཏུ་བསྡུས་ཏེ་བསྡོམས་ཤིང་གཞལ་ནས།

དེའི་རྗེས་སུ་ཡི་རང་བའི་མཆོག་དམ་པ་དང་ལྡན་པའི་བསོད་ནམས་བྱ་བའི་དངོས་པོ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་ཅན་མ་ལུས་པའི་ཆེད་དུ་བསྔོའོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྡུད་པར་གྱུར་ཅིག ཟེར་བ་དེ་ལ་གཞན་གང་ཟག་བྱང་ཆུབ་སེམས་དཔའ་རྣམས་དང༌། དངོས་པོ་གང་ཡིན་པ་དེ་དག་དང༌། རྣམ་པ་གང་ཡིན་པ་དེ་དག་དང༌། རྣམ་པ་གང་དང༌། དམིགས་པ་གང་གི་རྗེས་སུ་ཡི་རང་ཞིང༌། དང་པོ་སྔོན་ལ་སེམས་བསྐྱེད་པའི་དངོས་པོ་དེ་དག་དང༌། དམིགས་པ་དེ་དག་དང༌། རྣམ་པ་དེ་དག་མཚན་མར་བྱས་པ་བཞིན་ཏུ་ཕྱིས་ནས་མཚན་མར་མི་དམིགས་སམ་བྱས་པས། བྱང་ཆུབ་སེམས་དཔའ་བྱམས་པ་ན་རེ། རབ་འབྱོར་དངོས་པོ་དེ་དག་དང༌། དམིགས་པ་དེ་དག་དང༌། མཚན་མར་བྱེད་པ་དེ་བཞིན་དུ། ཕྱིས་ནས་མི་དམིགས་སོ་གསུངས་སོ། །རབ་འབྱོར་གྱིས་བྱམས་པ་ལ། དངོས་པོ་དེ་ཡང་མེད་པ་ལ། དམིགས་པ་དེ་ཡང་མེད་པ་ལ་དམིགས་པར་བྱེད་ན་འདུ་ཤེས་ཕྱིན་ཅི་ལོག་དང༌། སེམས་ཕྱིན་ཅི་ལོག་པར་འགྱུར་རོ། །དེ་ཅིའི་ཕྱིར་ཞེ་ན། གང་ལ་དམིགས་ཀྱང༌། གང་འདོད་ཀྱང༌། འདོད་ཆགས་དེ་མེད་པའི་དངོས་པོ་ཡིན་ཏེ། འདོད་པ་དེ་མི་རྟག་པ་ལ་རྟག་པ། སྡུག་བསྔལ་བ་ལ་བདེ་བ། བདག་མེད་པ་ལ་བདག མི་སྡུག་པ་ལ་སྡུག་པར་ལྟ་ཞིང་ཀུན་ཏུ་བརྟགས་ནས། འདུ་ཤེས་ཕྱིན་ཅི་ལོག་པ་དང༌། སེམས་དང་ལྟ་བ་ཕྱིན་ཅི་ལོག་པར་འབྱུང་གསུངས་སོ། །མྱ་ངན་ལས་འདས་པ་ལ་ཡང་དམིགས་ན། དེ་ཉིད་དེའི་དམིགས་པ་ཆེན་པོ་ཡིན་ཏེ། སངས་རྒྱས་བཅོམ་ལྡན་འདས་རྣམས་ནི་དམིགས་པའི་འདུ་ཤེས་ཅན་གྱི་ཡོངས་སུ་བསྔོ་བ་དོན་ཆེན་པོ་བྱེད་པའོ་ཞེས་མི་གསུང་ངོ༌། །དེ་ཅིའི་ཕྱིན་ཞེ་ན། བསྔོ་བ་དེ་བཞིན་དུག་དང་བཅས་པ། ཟུག་རྔུ་དང་བཅས་པ་སྟེ། དཔེར་ན་ཁ་ཟས་བཟང་པོ་དུག་ཅན་ཞིག་ཡོད་པ། ཁ་དོག་དང་དྲི་དང་རོ་བཟང་པོ་ཞིག་ཡོད་ན་ཡང༌། དུག་ཡོད་པ་ཡིན་པས་མཁས་པ་རྣམས་ཀྱིས་ཡོངས་སུ་སྤང་པར་བྱ་སྟེ།

ལོངས་སྤྱོད་པ་མ་ཡིན་ནོ། །སྐྱེས་བུ་བྱིས་པའི་རང་བཞིན་ཅན། ཤེས་རབ་འཆལ་བའི་རང་བཞིན་ཅན་དེས་ནི་ཡོངས་སུ་ལོངས་སྤྱོད་པར་སེམས་ཏེ། ཟས་དེ་ཟོས་ནས་རོ་མྱངས་ཏེ་ཞུ་བའི་ཚེ་དེ་ལ་སྡུག་བསྔལ་སྨིན་པར་འགྱུར་ཏེ་དེ་ཤི་བ་བཞིན་དུ། རབ་འབྱོར། འདི་ལ་ཁ་ཅིག་ལོག་པར་རིག་ནས་འདི་ལྟར་སྟོན་ཏེ། རིགས་ཀྱི་བུ་ཚུར་ཤོག འདས་པ་དང༌། མ་བྱོན་པ་དང༌། ད་ལྟར་གྱི་སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཁྲིམས་ཀྱི་ཕུང་པོ་ལ་སོགས་པ་དང༌། སེམས་དང་པོ་བསྐྱེད་པ་ནས་བསྟན་པ་མ་ལུས་ཀྱི་བར་གྱི་དགེ་བ་བསྐྱེད་པ་རྣམས་བླ་ན་མེད་པའི་བྱང་ཆུབ་ཏུ་བསྔོ་ན། དེ་ལྟར་བསྔོ་བ་ཡང་མཚན་མའི་ཚུལ་གྱིས་བསྔོ་བས་སྤངས་པར་འགྱུར་རོ་ཟེར་བས། དཔེར་ན་དེའི་ཟས་དུག་ཅན་བཞིན་ནོ། །དམིགས་པའི་འདུ་ཤེས་ཅན་ལ་ཡང་ཡོངས་སུ་བསྔོ་བ་མེད་དོ། །བསྔོ་བའི་དྲན་པ་དང་བྲལ་བའམ། ཁོང་དུ་མ་ཆུད་ནས་ཡིད་ལ་མི་བྱེད་ན། བླ་ན་མེད་པའི་བྱང་ཆུབ་ཏུ་ཡོངས་སུ་བསྔོས་པ་མ་ཡིན་ནོ། །ལོག་པར་བསྔོས་ན་བླ་ན་མེད་པའི་བྱང་ཆུབ་ཏུ་བསྔོས་པ་མ་ཡིན་ནོ། ལོག་པར་བསྔོས་ན་བླ་ན་མེད་པའི་བྱང་ཆུབ་ཏུ་ཡོངས་སུ་བསྔོས་པ་མ་ཡིན་ནོ་གསུངས། དེ་ནས་རབ་འབྱོར་གྱིས་བཅོམ་ལྡན་འདས་ལ། བཅོམ་ལྡན་འདས་རྗེས་སུ་ཡི་རང་བ་དང་ལྡན་པའི་བསོད་ནམས་བྱ་བའི་དངོས་པོ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བོ་གསུངས་པས་དེ་ཇི་ཙམ་གྱིས་རྗེས་སུ་ཡི་རང་བའི་མཆོག་ཏུ་འགྱུར་ཞུས་པས། བཅོམ་ལྡན་འདས་ཀྱི་ཞལ་ནས། རབ་འབྱོར། བྱང་ཆུབ་སེམས་དཔའི་ཐེག་པ་ཅན། འདས་པ་དང༌། མ་བྱོན་པ་དང༌། ད་ལྟར་གྱི་ཆོས་རྣམས་མི་འཛིན། རློམ་སེམས་སུ་མི་བྱེད། མི་དམིགས། མི་རྟོག རྣམ་པར་མི་རྟོག་པར་ཆོས་ཉིད་ཇི་ལྟ་བ་བཞིན་དུ་རྗེས་སུ་ཡི་རང་བར་བྱེད་དོ། །དེའི་ངང་གཅིག་པོར་བསྔོ་བར་བྱེད་པ་དེ་ཡོད་པའི་དགེ་བའི་རྩ་བ། ཀུན་རྫོབ་བྱང་ཆུབ་སེམས་ཀྱིས་གཅིག་ཏུ་བསྡུས་ནས།

དོན་དམ་པ་བྱང་ཆུབ་ཀྱི་སེམས་མི་དམིགས་པར་བསྔོའོ། །ཐམས་ཅད་མཁྱེན་པར་ཡོངས་སུ་བསྔོས་པ་རྣམས་ལ་ནི་བྱེ་བྲག་མེད་ཅིང་ཐ་དད་དུ་བྱ་བ་མི་དམིགས་སོ་གསུངས། དེ་ལྟར་དུ་བསྔོ་བའི་བྱང་ཆུབ་སེམས་དཔའ་རྣམས་འདུ་ཤེས་ཕྱིན་ཅི་ལོག་ཏུ་མི་འགྱུར། སེམས་ཕྱིན་ཅི་ལོག་ཏུ་མི་འགྱུར། ལྟ་བ་ཕྱིན་ཅི་ལོག་ཏུ་མི་འགྱུར་རོ། །འདི་ནི་བྱང་ཆུབ་སེམས་དཔའི་བསྔོ་བ་བླ་ན་མེད་པའོ། །ཤེས་རབ་ཀྱི་ཕ་རོལ་ཏུ་ཕྱིན་པ་ལ་མ་བརྟེན་པར་ཡོངས་སུ་བསྔོ་བ་ལ་འཇུག་མི་ནུས་སོ། །ཞེས་གསུངས་སོ། །དེ་ནས་བཅོམ་ལྡན་འདས་ཀྱིས་རབ་འབྱོར་ལ། རབ་འབྱོར། ཁྱོད་སྟོན་པའི་བྱ་བ་བྱས་པ་ལེགས་སོ་ལེགས་སོ། །ཁྱོད་བྱང་ཆུབ་སེམས་དཔའ་རྣམས་ལ་ཆོས་སྟོན་པའི་ཕྱིར། ཡོངས་སུ་བསྔོ་བ་འདི་ནི་ཆོས་ཀྱི་དབྱིངས་ཀྱི་བསྔོ་བ་སྟེ། སངས་རྒྱས་བཅོམ་ལྡན་འདས་རྣམས་ལ་ཆོས་ཉིད་གང་ཡོད་པ་དེ་བཞིན་དུ་བདག་གིས་ཀྱང་ཡོངས་སུ་བསྔོའོ་སྙམ་པའི་བསོད་ནམས་ཀྱི་ཕུང་པོའི་ཚད་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དག་ན་སེམས་ཅན་ཇི་སྙེད་ཅིག་ཡོད་པ་ཐམས་ཅད་རིགས་ཀྱི་བུའམ་རིགས་ཀྱི་བུ་མོ་གཅིག་གིས། དགེ་བ་བཅུ་ལམ་ལ་དམིགས་པས་བསོད་ནམས་ཀྱི་ལམ་ལ་བཀོད་པ་དེ་བསོད་ནམས་ཆེའམ། དེ་ཆེ་མོད། དེ་བས་མི་དམིགས་པའི་བསྔོ་བ་འདིའི་བསོད་ནམས་ཀྱི་བརྒྱའི་ཆར་ཡང་ཉེ་བར་མི་འགྲོ་བ་ལ་སོགས་ཀུན་ལ་འགྲེའོ། །རབ་འབྱོར། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ལ་འགྲེའོ། །དགེ་བ་བཅུ་ལ་བཀོད་པའི་བསོད་ནམས་ལྟ་ཞོག་ཅིག བསམ་གཏན་བཞི་ལ་བཀོད་པ་དེ་བསོད་ནམས་ཆེའམ། དེས་མི་དམིགས་པའི་བསྔོ་བའི་བརྒྱའི་ཆར་ཡང་འགྲོའོ། །གཟུགས་མེད་པ་བཞི་ལ་དེ་བས་བསྔོ་བ་ཆེ། མངོན་པར་ཤེས་པ་ལ་བཀོད་ན་དེ་བས་བསྔོ་བ་ཆེ། རང་སངས་རྒྱས་ལ་བཀོད་ན་དེ་བས་བསྔོ་བ་ཆེ། རྒྱུན་དུ་ཞུགས་པ་ལ་བཀོད་ན་དེ་བས་བསྔོ་བ་ཆེ།

ཕྱིར་འོངས་པ་ལ་བཀོད་ནས་དེ་བས་སྔོ་བ་ཆེ། ཕྱིར་མི་འོང་བ་ལ་བཀོད་ན་དེ་བས་བསྔོ་བ་ཆེ། དགྲ་བཅོམ་པ་ལ་བཀོད་ན་དེ་བས་བསྔོ་བ་ཆེ། རང་སངས་རྒྱས་ལ་བཀོད་ན་དེ་བས་བསྔོ་བ་ཆེ། རབ་འབྱོར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ན་སེམས་ཅན་ཇི་སྙེད་ཅིག་ཡོད་པ་ཐམས་ཅད་བླ་ན་མེད་པའི་བྱང་ཆུབ་ཏུ་ཞུགས་ནས། ཞུགས་པ་དེ་རྣམས་ཀྱིས་ཀྱང༌། སེམས་ཅན་ཇི་སྙེད་ཡོད་པ་རྣམས་ལ་བྱང་ཆུབ་སེམས་དཔའ་རེ་རེས་སེམས་ཅན་ཐམས་ཅད་ལ་གོས་དང༌། བསོད་སྙོམས་དང༌། མལ་ཆ་དང༌། ན་བའི་གསོ་སྨན་དང༌། ཡོ་བྱད་དང༌། བདེ་བར་སྦྱོར་བ་ཐམས་ཅད་དག་གིས་བསྐལ་པ་གངྒཱའི་ཀླུང་གི་བྱེ་མ་སྙེད་དག་ཏུ་དམིགས་པས་བྱིན་ནས་བསོད་ནམས་མང་དུ་བསྐྱེད་དམ། རབ་འབྱོར་གྱིས་གསོལ་པ། བཅོམ་ལྡན་འདས་མང་ངོ༌། །བདེ་བར་གཤེགས་པ་མང་ངོ༌། །ཚད་མ་མཆིས་སོ། །གྲངས་བཟུང་བར་བླ་མ་ཡིན་ནོ། །གཟུགས་ཅན་ཞིག་ལགས་ན་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དུ་ཡང་མི་ཤོང་ངོ་ཞུས་པས། རབ་འབྱོར་དེ་དེ་བཞིན་ནོ། །དེ་དེ་བཞིན་ཏེ། བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་བཟུང་བའི་ཆོས་ཀྱི་དབྱིངས་ཀྱི་བསྔོ་བ་འདིས་ཡོངས་སུ་བསྔོ་བར་བྱེད་ན། སྔ་མ་དེས་བསོད་ནམས་ཀྱི་བརྒྱའི་ཆར་ཡང་ཉེ་བར་མི་འགྲོ། སྟོང་གི་ཆར་ཡང༌། བརྒྱ་སྟོང་གི་ཆར་ཡང༌། བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོ། གྲངས་སུ་ཡང་བགྲང་བར་ཡང༌། དཔེར་ཡང་མི་བཟོད་དོ། །དེ་ཅིའི་ཕྱིར་ཞེ་ན། སྔ་མ་དེས་ནི་དམིགས་པའི་འདུ་ཤེས་ཀྱིས་བྱིན་པའོ། །ཕྱི་མ་ནི་དམིགས་པ་མེད་པས་སོ་གསུངས། དེ་ནས་རྒྱལ་ཆེན་རིགས་བཞིའི་ལྷ་ནས། འོན་མིན་གྱི་ལྷ་མན་ཆད་ཀྱི་ལྷ་རྣམས་ཀྱིས་ལྷའི་མེ་ཏོག་དང་གདུགས་སོགས་ཀྱིས་བཅོམ་ལྡན་འདས་ལ་མཆོད་ནས། བཀུར་སྟི་ལ་སོགས་པ་བྱས་ཏེ། ཀྱེ་མ། བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་ཆོས་ཀྱི་ཡོངས་སུ་བསྔོ་བ་འདི་ནི་བསྔོ་བ་ཆེན་པོ་ལགས་ཏེ།

དམིགས་པ་ཅན་གྱི་བྱང་ཆུབ་སེམས་དཔའི་བསྔོ་བ་དེ་དག་གིས་སྦྱིན་པ་ལ་སོགས་པའི་བསྔོ་བ་དེ་དག་ཟིལ་གྱིས་མནན་པ་ལགས་སོ། །ཤེས་རབ་ཀྱི་ཕ་རོལ་ཏུ་ཕྱིན་པ་དང་ཐབས་མཁས་པས་ཡོངས་སུ་བཟུང་བའི་སླད་དུ། འདི་ནི་བསྔོ་བ་ཆེན་པོ་ལགས་སོ་ཟེར་རོ། །དེ་ནས་བཅོམ་ལྡན་འདས་ཀྱིས་ལྷ་རྣམས་ལ་ལྷའི་བུ་དག སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གང་གངྒཱའི་ཀླུང་གི་བྱེ་མ་སྙེད་ན་སེམས་ཅན་ཇི་སྙེད་ཅིག་ཡོད་པ་ཐམས་ཅད་བྱང་ཆུབ་ཏུ་སེམས་བསྐྱེད་ནས་བྱང་ཆུབ་སེམས་དཔའ་རེ་རེ་ལ་གོས་དང་ཟས་དང་མལ་ཆ་དང༌། ན་བའི་གསོས་སྨན་དང་ཡོ་བྱད་བདེ་བ་གང་དགོས་པ་ཐམས་ཅད་ཀྱིས་བསྐལ་པ་གངྒཱའི་ཀླུང་གི་བྱེ་མ་སྙེད་དུ་སྦྱིན་པ་བྱིན་ན་བསོད་ནམས་གྲངས་མེད་བསྐྱེད་དམ། དེ་བས་ཀྱང་དམིགས་པ་མེད་པའི་བསྔོ་བའི་བརྒྱའི་ཆར་ཡང་ལ་སོགས་འགྲེའོ། །དེའི་སྟེང་དུ་བྱང་ཆུབ་སེམས་དཔའ་དེ་དག་ཐམས་ཅད་ཀྱིས་ཚུལ་ཁྲིམས་ལུས་དང་ངག་དང་ཡིད་ཀྱིས་ལེགས་པར་སྤྱད་པ་དེ་དག་བསྐལ་པ་གངྒཱའི་ཀླུང་གི་བྱེ་མ་སྙེད་དུ་དམིགས་པའི་འདུ་ཤེས་ཀྱི་ཚུལ་ཁྲིམས་བསྲུང་བ་བསོད་ནམས་ཆེ་སྟེ། དེ་བས་ཀྱང་བསྔོ་བ་ཆེའོ། །ཚུལ་ཁྲིམས་ཀྱི་བསོད་ནམས་ལྟ་ཞོག་གིས། རབ་འབྱོར་དེའི་སྟེང་དུ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ན་སེམས་ཅན་ཇི་སྙེད་ཅིག་ཡོད་པ་དེ་དག་ཐམས་ཅད་ཀྱིས་བྱང་ཆུབ་སེམས་དཔའ་རེ་རེ་ལ་བཅོས་ཤིང་བརྡེག་ཀྱང་དམིགས་པས་བཟོད་པ་བསྒོམ་པ་དེ། བྱང་ཆུབ་སེམས་དཔའི་རེ་རེས་ཀྱང་བསྐལ་པ་གངྒཱའི་ཀླུང་གི་བྱེ་མ་སྙེད་པར་བསྒོམས་པ་དེ་བས་ཀྱང་བསྔོ་བ་ཆེའོ། །བཟོད་པ་སྒོམ་པ་ལྟ་ཞོག་གིས། བསྐལ་པ་གངྒཱའི་ཀླུང་གི་བྱེ་མ་སྙེད་དུ་སེམས་ཅན་དེ་དག་ཡིད་མ་བསད་པར་གཉིད་དང་རྨུག་པས་ཟིལ་གྱིས་མ་ནོན་པར་དམིགས་པའི་འདུ་ཤེས་ཀྱིས་བརྩོན་འགྲུས་བརྩམས་ན་དེ་བསོད་ནམས་ཆེ་སྟེ། དེ་བས་ཀྱང་དམིགས་པ་མེད་པའི་བསྔོ་བའི་བརྒྱའི་ཆར་ལ་སོགས་མི་འགྲོའོ། །བརྩོན་འགྲུས་ཡང་དག་པར་བླངས་ཏེ་གནས་པ་ལྟ་ཞོག་གིས།

སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཀྱི་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་ཞུགས་ནས། དམིགས་པའི་འདུ་ཤེས་ཀྱིས་བསམ་གཏན་བཞི་པ་ལ་མཉམ་པར་བཞག་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོས་ཐབས་མཁས་པ་དང་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་ཟིན་པས། བདག་དང་འཁོར་བའི་སེམས་ཅན་རྣམས་དང༌། སངས་རྒྱས་དང་བྱང་ཆུབ་སེམས་དཔའ་དང༌། རང་སངས་རྒྱས་དང་ཉན་ཐོས་ལ་སོགས་པའི་སངས་རྒྱས་ཀྱི་བྱིན་གྱིས་རླབས་ལས་གྲུབ་ཚད་ཀྱིས་འདས་མ་འོངས་ད་ལྟར་བཞུགས་ཚད་ཀྱི་དགེ་བ་དང༌། དང་པོ་ནས་འཁོར་འདས་ཐམས་ཅད་སྟོང་པ་ཉིད་གཅིག་ཏུ་མ་རྟོགས་པར་གནས་པ་ལ་རྗེས་སུ་ཡི་རང་བར་བྱས་ནས། དམིགས་པ་མེད་པས་སེམས་ཅད་ཐམས་ཅད་བློ་འདས་གཅིག་ཏུ་འཇོག་ཅིང་བསྔོ་ན། རབ་འབྱོར་རྗེས་སུ་ཡི་རང་བ་དང་ལྡན་པའི་བསོད་ནམས་འདི་ལ། བྱང་ཆུབ་སེམས་དཔའི་དམིགས་པ་ཅན་གྱི་བསམ་གཏན་ལས་བྱུང་བའི་བསོད་ནམས་མངོན་པར་འདུ་བྱེད་པ་སྔ་མའི་དམིགས་པའི་བསྔོ་བ་དེས་བརྒྱའི་ཆར་ཡང༌། སྟོང་གི་ཆར་ཡང༌། བྱེ་བའི་ཆར་ཡང༌། བྱེ་བ་བརྒྱའི་ཆར་ཡང༌། བྱེ་བ་སྟོང་གི་ཆར་ཡང༌། བྱེ་བ་བརྒྱ་སྟོང་གི་ཆར་ཡང༌། བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོ། གྲངས་སུ་ཡང་མི་ནུས། བགྲང་བར་ཡང་མི་ནུས། དཔེར་ཡང་མི་འགྲོ། རྒྱུར་ཡང་མི་བཟོད་གསུང༌། འདི་ཐེག་པ་ལ་གསར་དུ་ཞུགས་པའི་མདུན་དུ་བཤད་པར་མི་བྱ། བསྟན་པར་མི་བྱའོ། །སངས་རྒྱས་གཟུགས་ཀྱི་སྐུ་ལ་དགའ་བ་ཙམ་དང༌། དད་པ་ཙམ་དང༌། མོས་པ་ཙམ་ཡོད་པ་དེ་མེད་པར་འགྱུར་རོ། །རབ་འབྱོར། བྱང་ཆུབ་སེམས་དཔའ་ཕྱིར་མི་ལྡོག་པའི་མདུན་དུ་འདི་བསྟན་པར་བྱའོ་གསུང༌། དེ་ལྟར་བསྔོ་བ་དེ་ལ་མངོན་པར་མི་ཆགས་སོ། །སེམས་ཀྱང་སེམས་སུ་མི་ཤེས། ཆོས་ཀྱང་ཆོས་སུ་མི་ཤེས། བླ་ན་མེད་པའི་བྱང་ཆུབ་ཏུ་བསྔོས་པ་ཡིན་ནོ་གསུངས་པས། དེ་ལྟར་དང་པོ་ཀུན་རྫོབ་བྱང་ཆུབ་ཀྱི་སེམས་ཀྱིས།

བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང༌། སེམས་ཅན་ཐམས་ཅད་ལ་སངས་རྒྱས་ཀྱི་ཐུགས་དེ་བཞིན་ཉིད་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་བྱང་ཆུབ་མཆོག་ཏུ་འཚང་རྒྱ་བར་གྱུར་ཅིག་སྙམ་པ་དེར་སེམས་བསྐྱེད་པར་བྱེད་པ་ཡིན། དེ་ནས་དོན་དམ་པ་བྱང་ཆུབ་ཀྱི་སེམས་བསྔོ་བ་ལ་ཡང་མ་ཆགས་པར་སྟོང་ཉིད་ཀྱི་ངང་དུ་བཞག་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག ཅེས་ལན་གསུམ་དུ་བྱའོ། བསྔོ་བ་འདི་བརྒྱད་སྟོང་པར་སངས་རྒྱས་བཅོམ་ལྡན་འདས་ཀྱིས་མཛད་པའི་ཡོངས་སུ་བསྔོ་བའི་ལེའུ་དང༌། སངས་རྒྱས་ལ་བྱང་ཆུབ་སེམས་དཔའ་རྡོ་རྗེ་རྒྱལ་མཚན་གྱིས་ཞུས་པ་ཕལ་ཆེན་ནས་གསུངས་པའོ། །དེ་ལྟར་ཕྱག་རྒྱ་ཆེན་པོ་སྐྱེ་བར་བྱེད་པ་ལྔ་ལྡན་དགོས་པ་ཡིན། བྱང་ཆུབ་ཀྱི་སེམས་དང་གཅིག ཡི་དམ་གྱི་ལྷ་བསྒོམ་པ་དང་གཉིས། བླ་མ་སྙིང་གི་དཀྱིལ་དུ་བསྒོམ་པ་དང་གསུམ། ཕྱག་རྒྱ་ཆེན་པོ་སྐྱེ་བའི་ཐབས་སམ་སྔོན་འགྲོ་ཡིན། ཡིད་ལ་གང་ཡང་མི་བྱེད་པ་དེ་དངོས་གཞི་ཡིན། བདག་དང་འཁོར་འདས་ཐམས་ཅད་ཀྱིས་དགེ་བ་བྱས་ཚད་ཡིད་ལ་མི་བྱེད་པར་འཇུག་པར་བྱེད་པའི་ཕྱིར་ན་མཇུག་བསྔོ་བ་ཡིན་ནོ། །དང་པོ་ལྔ་ལྡན་ལན་གསུམ་དུ་འདེབས་པ་དེ་བླ་མ་ལ་བྱིན་རླབས་ཡོད་ན་སློབ་མའི་མོས་གུས་ལ་རག་ལས་པ་ཡིན། མོས་གུས་གྲོགས་པོ་ལ་རག་ལས་པ་ཡིན་པས། གྲོགས་མོས་གུས་ཆེ་བ་དང་འགྲོགས་དགོས་པ་ཡིན། མོས་གུས་མེད་པ་དང་འགྲོགས་ན་རང་གི་མོས་གུས་ཡང་འཆོར་བ་ཡིན།

དཔེར་ན་ཆོས་རྗེ་རིན་པོ་ཆེ་ནས། དཔལ་ཕག་མོ་གྲུ་པ་ལ་སངས་རྒྱས་ཀྱི་འདུ་ཤེས་ཡོད་པ་ལ་བྲང་ཆུང་རྡོ་རྗེ་གོང་ཁར་བྱོན་པས། འབྲོ་ལྡོག་སྨ་ར་ན་རེ། བླ་མ་རིན་པོ་ཆེ་འདི་ཅི་འདྲའི་མི་ཆོས་མཁས་པ་ཞིག་འདུག ཕར་འགྲོ་བ་ལ་སྐྱེལ་མ། ཚུར་ཡོང་བ་ལ་བསུ་བ། དགེ་སློང་བཞི་ལ་ཕྱག་ལེན། དགེ་ཚུལ་བཞི་ལ་ལྡང་བར་བྱེད་པ་སོགས་ཇི་འདྲ་བའི་མི་ཆོས་མཁས་པ་ཞིག་འདུག་ཟེར། ཆོས་རྗེ་སྙམ་ན་ཡང་བླ་མ་རིན་པོ་ཆེ་ནས་འདི་ཡང་མི་ཆོས་བྱེད་པ་ཞིག་འདུག་སྙམ་ནས་མོས་པ་ལོག་པས། མཚན་ཉིད་ཀྱི་གྲ་པར་ཤེས་རབ་ཆེ་བྱ་བ་ཞིག་དགོས་པ་ཡིན། ཕྱག་རྒྱ་བའི་གྲ་པར་མོས་གུས་ཆེ་བ་ཞིག་དགོས་པ་ཡིན་སྙམ་ནས། བླ་མ་དགེ་འདུན་མཐོང་ཚད་ཕྱག་དྲུག་དྲུག་འཚལ་བས་དེའི་སྔ་གོང་དུ་ཕྱག་འཚལ་བ་སྐེད་པ་གཉེན་པར་ཡོད་པ་ལ། མོས་པ་ལོག་ནས་སྐེད་པ་གྱོང་བ་རྒྱུག་པ་བཅུག་པ་འདྲ་བ་བྱུང༌། དེ་ལྟར་བྱུང་ཡང་ཕྱག་བཙལ་བས། དགེ་འདུན་ཀུན་གྱིས་ཇི་འདྲའི་གསར་པ་མོས་གུས་ཆེ་བ་ཞིག་འདུག་ཟེར་བས། ང་དག་མོས་གུས་ལོག་པ་ཞིག་ཡིན་ཏེ་སྙམ་པ་བྱུང་གསུང༌། གྲོགས་མོས་གུས་ཡོད་པ་དང་འགྲོགས་ན་རང་ལ་ཡང་མོས་གུས་སྐྱེ། དེ་ལ་རྟོགས་པ་སྐྱེ་སྟེ། དཔེར་ན།་་་ཆོས་རྗེ་མོས་གུས་ལོག་ནས་བཞུགས་པས།་་་་ཆོས་རྗེའི་སྤྱིལ་པོའི་འོག་ན་ཡར་ལ་སིང་སྒོམ་བྱ་བའི་སྒོ་སྲུང་པ་མི་མང་པོས་དམའ་འབེབས་བྱེད་པ་དེ་བྱུང་བས། འདི་ལ་ད་རེས་ངོ་ཞིག་བསྲུང་དགོས་སྙམ་ནས། སྒོ་བ་ངའི་སྤྱིལ་པོར་ཇ་སུན་ཞིག་ལ་གཤེགས་བྱས་པས་ཁོང་ན་རེ་གསར་པ་འདྲ། ཇ་རང་ཡང་ཅི་འདྲ་ཡོད་དམ་ཟེར་ནས་ཁྲོས་སེ་བྱུང༌། ཆོས་རྗེ་ཚར་ཐུལ་ཞིག་དང༌། གཡང་ཤུན་ཞིག་དང་གཉིས་ཁོ་ལ་བཏིང༌། ཁོང་ཇ་གར་མོ་བྱུང་ནས་སྔར་སླ་མོ་འཐུངས་པ་དེ་སྐྱུགས་ནས། དེ་ནས་གར་བ་དེ་འཐུངས་པ་ཞིག་ཡོད་པས། ཆོས་རྗེས་ཀྱང་ཇ་བག་ཡོད་པ་དེ་གར་བ་ཞིག་བྱས་ནས་དྲངས་པས། ཁོས་ཡང་སྔར་སླ་མོ་འཐུངས་པ་རྣམས་སྐྱུགས་ནས་ཆོས་རྗེའི་ཇ་དེ་གསོལ་ལོ།

ཆོས་རྗེས་ཁོ་ལ་ངོ་བསྲུངས་ཏེ། ཁྱེད་བླ་མ་རས་པའི་སློབ་མར་ཡང་འདུག ཆོས་རྗེ་སྒམ་པོ་པ་ལ་ཡང་སླེབ་ནས་འདུག བླ་མ་རིན་པོ་ཆེའི་ཡང་ཉེ་གནས་སུ་འདུག་པས། ག་ལེ་ན་ཕར་ལ་ཆོས་འདྲ་བ་ཡང་ཞུ་དགོས་བྱས་པས། གསར་པ་བློ་རྣོན་པོ་བྱུང་ན། ཆོས་མང་པོ་ཡོད་ཟེར་རོ། ཁོས་ཆོས་ཅིག་མི་ཤེས། ངོ་བསྲུང་བྱས་པ་ཡིན་གསུང༌། དེ་ནས་ཆོས་རྗེ་སྒམ་པོ་པས་ཆོས་གོས་ཉི་ཟེར་ལ་ཁེལ་ཟེར་བ་དེ་བདེན་མི་བདེན་གསུངས་པས། ཁོ་ན་རེ། དེ་བདེན་པ་ཡིན། དེ་བས་ཀྱང་བླ་མ་རིན་པོ་ཆེ་འདི་པས་ཁེལ་བ་དེ་ངས་ཀྱང་མཐོང་བ་ཡིན་ཟེར་རོ། །ཁོ་རྫུན་ཆེ་བར་གྲགས་ཀྱང༌། དེ་ལ་བརྟེན་ནས་མོས་གུས་ལ་སོར་ཆུད་རྒྱུ་ཞིག་བྱུང༌། དེ་ནས་ཟངས་གཞོང་ཞིག་ཡོད་དེ་རིན་པོ་ཆེ་པ་ལ་འབུལ་དགོས་སྙམ་ཡང་ང་རང་ལ་དགོས་སྙམ། ཡང་ཕུལ་བ་འཐད་སྙམ་ནས་སེ་བའི་མེ་ཏོག་གིས་བཀང་ནས་ཕུལ་ཏེ་ཁར་སང་ང་ལ་མོས་གུས་ལ་ལྟེམ་རྐྱང་ཞིག་བྱུང་པ། སིང་སྒོམ་གྱི་གསུང་ཅིག་ལ་བརྟེན་ནས་སོར་ཆུད་རྒྱུ་ཞིག་བྱུང་བས་ད་མི་ལྡོག་པར་བྱིན་གྱིས་བརླབ་ཏུ་གསོལ་བྱས་པས། སིང་སྒོམ་གྱི་ཁ་ལ་གཏད་ཅི་ཡོད། མེ་ཏོག་རྟ་རྒྱབ་ཁ་ན་གཏོར་ལ་ཟངས་གཞོང་སྒོམ་པ་རང་ལ་གཏོར་གཞོང་དགོས་པས་བཟུང་གསུང༌། མངོན་མཁྱེན་འདུག་སྙམ་ནས་སངས་རྒྱས་ཀྱི་འདུ་ཤེས་སྐྱེས་སོ། །དེས་ན་གྲོགས་མོས་གུས་ཅན་དང་འགྲོགས་དགོས་པ་ཡིན། ཕྱག་རྒྱ་ཆེན་པོའི་ཁྲིད་གཉིས་བཏབ། ཉམས་གསུམ་པ་འདེབས་པའི་དུས་སུ། སྒྲིམས་པ་ཡང་ཞི་གནས་ཡིན། གློད་པ་ཡང་ཞི་གནས་ཡིན། དང་པོ་ཆོས་རྗེས། དཔལ་ཕག་མོ་གྲུ་པའི་སྤྱན་སྔར་བྱོན་པའི་དུས་སུ་ཁྱོད་ཀྱིས་ཅི་སྒོམ་གསུང༌། ཕྱག་རྒྱ་ཆེན་པོ་སྒོམ་ཞུས་པས། གང་གི་ལུགས་ཡིན་གསུང༌། བྲམ་ཟེ་ས་ར་ཧའི་ལུགས་ཡིན་ཞུས་པས། ཇི་ལྟར་སྒོམ་གསུང༌། རྗེ་རིན་པོ་ཆེའི་ཕྱག་རྒྱ་ཆེན་པོ་དང་འདྲ་བས་ཆེ། གློད་ནས་འཇོག་པ་ཡིན་ཞུས་པས། ངའི་ཕྱག་རྒྱ་ཆེན་པོ་ནི་གློད་པ་མིན་གསུང་ནས་བཀའ་བཀྱོན་བྱོན་ནོ། །ཕྱིས་བློ་གྲོས་འཇུག་པ་ནས།

འཛིན་པར་རབ་ཡངས་གློད་པའི་ཐབས་བཅས་ནས། །བདེ་ཆེན་རྒྱལ་བའི་ཐང་ལ་ཕྱིན་པར་ཐེ་ཚོམ་མེད། །ཅེས་གསུངས་འདུག་པས། རིན་པོ་ཆེ་པ་ཡང་གློད་པར་འདུག་པ་ལ། ང་སློབ་མར་ཨེ་ཆོད་ལྟ་བར་འདུག་སྙམ་པ་བྱུང་གསུང༌། ཕྱིས་གོ་བ་གློད་པ་ཐབས་སུ་འདུག ཕྱག་རྒྱ་ཆེན་པོ་དེ་ལས་འདས་པར་འདུག ཉམས་ལྟ་བཞི་པ་ལ་ལྔ་ལྡན་རྟོགས་པའི་ཕྲེང་བ་འདི་མི་སྒོམ་པར་ཞུ། བླ་མ་རིན་པོ་ཆེ་སྐུ་དྲིན་ཆེ་བས་ཡུག་པ་རེ་སྒོམ་པར་ཞུ་ཞུས་པས། རིན་པོ་ཆེའི་ཞལ་ནས་བྱང་ཆུབ་ཀྱི་སེམས། ཡི་དམ་གྱི་ལྷ། བླ་མ་དམ་པ། ཕྱག་རྒྱ་ཆེན་པོ། དགེ་བའི་རྩ་བ་བསྔོ་བར་བྱེད་པ་དང་ལྔ་པོ་འདི་ད་ནས་བཟུང་ནས་སངས་མ་རྒྱས་ཚེ་གཏན་ནས་མ་བྲལ་ཞིག་གསུང་ནས་བཀའ་རྒྱ་བྱོན་པ་ཡིན། ཆོས་རྗེའི་ཞལ་ནས། ལྔ་ལྡན་མ་བསྒོམ་ན་ཁམས་ལ་དེ་བཏང་ནས་འདུག་ངས་ལྔ་ལྡན་འདི་ལས་ཟབ་ཆོས་ཐམས་ཅད་རྙེད་གསུང༌། དེ་ནས་ཉམས་ལྟ་ལྔ་པ་དང༌། དྲུག་པ་དང༌། བདུན་པ་བཏང་ནས། བོགས་འདོན་གྱི་སྐབས་སུ་རྗེ་བཙུན་མི་ལ་ཡན་ཆད་དུ། ཕྱག་རྒྱ་ངོ་སྤྲོད་པ་གཉིས་ཡོད་ལས། རྗེ་སྒམ་པོ་པ་ནས་ཕྱག་རྒྱས་ངོ་སྤྲོད་པ་མི་མཛད་པར། ལས་ཀྱི་ངོ་སྤྲོད་པ་འདི་མཛད་པ་ཡིན། དང་པོ་རྗེ་ཏིལླི་པས་ཀྱང་སྨད་ཚོང་མའི་གཡོག་པོ་ལོ་བཅུ་གཉིས་བྱས་ནས་རྟོགས་པ་བསྐྱངས། དཔལ་ནཱ་རོ་པས་ཀྱང་ལོ་བཅུ་གཉིས་སུ་དཀའ་ཆེན་བཅུ་གཉིས་སྦྱངས་པས་རྟོགས་པ་སྐྱེས་པ་ཡིན། རྗེས་མར་པས་ཀྱང་རྒྱ་གར་དུ་ལན་བཞི་བྱོན་ནས་དཀའ་བ་སྤྱད་པས་རྟོགས་པ་སྐྱེས་པ་ཡིན། རྗེ་བཙུན་མི་ལས་རྗེས་མར་པའི་སྐུ་མཁར་དགུ་ཐོག་གིས་རྟོགས་པ་སྐྱེས་པ་ཡིན། ཆོས་རྗེ་སྒམ་པོ་པ་ནས་ལས་བྱེད་པ་འདི་ངོ་སྤྲད་པ་ཡིན། དཔལ་ཕག་མོ་གྲུ་པའི་ཞལ་ནས། ཕྱག་རྒྱ་ཆེན་པོ་སྐྱང་ཆུང་ལ་ཁར་ལ་གསོ་བའི་དུས་སུ་ཡོང་བ་དེ་ཡིན་གསུང༌། ཆོས་རྗེ་ཕག་མོ་གྲུར་བྲག་རྐོས་དུས་རྟོགས་ལྡན་དང་གྲུབ་ཐོབ་མང་པོ་བྱོན་པ་ཡིན། བླ་མ་རིན་པོ་ཆེའི་ཞལ་ནས། ལུས་ངལ་བའི་དུས་སུ་སེམས་ཀྱི་རྒྱུ་འགྲུལ་ཆད་པས།

དེའི་དུས་སུ་རྟོགས་པ་སྐྱེ་བ་ཡིན་གསུངས་པས། བླ་མའི་ཞབས་ཏོག་དམིགས་སུ་གང་འགྲོ་བའི་ས་རྡོ་ཟླ་བ་ཕྱེད་སྐྱོལ་གསུངས། བོགས་ཐོན་ནས་ངོ་སྤྲོད་པའི་དུས་སུ། སེམས་ཀྱི་གསང༌། ཏིལླི་པའི་ཆོས་དྲུག་གིས་ངོ་སྤྲོད་པ་ཡིན་གསུང༌། ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལ། ཕྱག་རྒྱ་ཆེན་པོའི་ཁྲིད་ཀྱི་ལེའུ་སྟེ་བདུན་པའོ།། །།མི་རྟོག་པའི་རྟོགས་པ་དེ་ངོ་སྤྲད་ན། དེ་ངོ་འཕྲོད་ཀྱང༌། བྱང་ཆུབ་ཀྱི་སེམས་གཉིས་དང་མ་འབྲེལ་ན་རང་གཤེད་རང་ལ་འཁོར་ནས། དམན་པར་འགྲོ་བས། དངུལ་གྱི་སྣོད་དང་འདྲ་བ་ཀུན་རྫོབ་བྱང་ཆུབ་ཀྱི་སེམས་དགོས། དེ་སྙིང་རྗེ་ལ་བརྟེན་ནས་སྐྱེ། དེ་བྱམས་པ་ལ་བརྟེན་ནས་སྐྱེ། དེ་ཁྲེལ་གདོང་ལ་བརྟེན་ནས་སྐྱེ། དང་པོ་ཁྲེལ་གདོང་ལ་བརྟེན་པ་ནི། ཕ་མས་ཕན་བཏགས་པ་བསམ། དེས་བྱམས་པ་སྐྱེ་བས་བྱམས་པ་ཞག་ལྔ་བསྒོམ། དེ་ནས་སེམས་ཅན་རྣམས་ལ་སྙིང་རྗེ་ཞག་དྲུག་བསྒོམ། དེ་ནས་བྱང་ཆུབ་ཀྱི་སེམས་ཞག་བཞི་བསྒོམ། དེ་ལྟར་ཞག་བཅོ་ལྔའི་བར་དུ་བརྩོན་འགྲུས་ཆེན་པོས་བསྒོམ་པར་བྱའོ། །དེ་གསུམ་སྒོམ་པའི་རྒྱུ་མཚན་ནི། དང་པོ་རྟོགས་པ་སྐྱེ་བའི་ཐབས་སུ་འགྲོ་ལ། སངས་རྒྱས་ནས་ཕྲིན་ལས་སུ་གྲུབ་པས་སེམས་གསུམ་ངོ་ཤེས་པར་བྱ་དགོས། དང་པོ་བསམ་པ་ནི་མར་སེམས་ཅན་གྱི་ཁམས་རྒྱུད་ལ་འཚོལ་དགོས་པ་ཡིན། ཡར་སངས་རྒྱས་ལ་བཙལ་བས་མི་རྙེད། མས་བུ་བྱམས་པའམ། བུས་མ་ལ་བྱམས་པ་ཡིན་པས། དེ་ཀ་ལ་སེམས་མ་ཡེངས་པར་བསྒོམ་པས། བྱམས་པ་ལ་བསྙེན་པ་ཐེམས་པའི་དུས་སུ་ལས་སྦྱོར་གང་ལ་སྒྱུར་ཀྱང་འགྲུབ་པ་ཡིན། དཔེར་ན་བཅོམ་ལྡན་འདས་འདི་དང་པོ་དགེ་སློང་ཡེ་ཤེས་རྒྱལ་པོར་གྱུར་པའི་དུས་སུ། རྒྱལ་པོ་ཞིག་གི་བླ་མཆོད་བྱས་ནས་མི་དམིགས་པ་བསྒོམས་པས། བླ་མཆོད་ཟླ་བོ་རྣམས་ཁྲོས་པས། མཚོན་ཆའི་ཆར་ཕབ་པ་ལ་དགེ་སློང་ཡེ་ཤེས་རྒྱལ་པོས་བྱམས་པའི་ཏིང་ངེ་འཛིན་ལ་བཞག་པས་མེ་ཏོག་གི་ཆར་དུ་བབ་པ་ཡིན། བཅོམ་ལྡན་འདས་བདུད་ཀྱིས་མཚོན་ཆའི་ཆར་ཕབ་པས།

བྱམས་པའི་ཏིང་ངེ་འཛིན་ལ་མཉམ་པར་བཞག ནོར་བུ་ལེན་པའི་དུས་སུ་སྦྲུལ་གདུག་པའི་མགོ་ལ་ཞབས་བཞག་ཀྱང་མགོ་སྙལ་ནས་གནོད་པ་མེད་པ་ཡིན། དྲང་སྲོང་ཕུར་བུ་གསུམ་པས་བྱམས་པའི་ཏིང་ངེ་འཛིན་ལ་མཉམ་པར་བཞག་པས་ལོ་བཅུ་གཅིག་ཆར་ཆད་པ་ལ་བྱམས་པའི་བདེན་པ་བརྗོད་པས་ཆར་བབ་པ་ཡིན། བད་ས་ལའི་རྒྱལ་པོ་ཤར་བས་གཙོ་མོ་སྔོ་སངས་མ་ལ་མདའ་རྒྱབ་པས། བཙུན་མོས་འཁོར་རྣམས་ལ། ཕུ་ནུ་མོ་དག་རྒྱལ་པོ་གདུག་པ་ཅན་ཁྲོས་སོ། །བྱམས་པའི་ཏིང་ངེ་འཛིན་ལ་མཉམ་པར་ཞོག་ཅིག་བྱས་ནས་བྱམས་པ་བསྒོམས་པས་མདའ་རྒྱལ་པོ་རང་གི་དཔུང་པའི་ཁར་ལོག་པ་ཡིན། ལྷའི་དབང་པོ་བརྒྱ་བྱིན་གྱིས་ལྷ་མ་ཡིན་དང་འཁྲུག་པ་རྒྱབ་པས་ཕམ་པ་ལ། བྱམས་པ་སྐྱེས་པས་རྒྱལ་བ་ཡིན། བྱམས་པས་གང་ཡང་འགྲུབ་པས་བྱམས་པ་ཁོ་ན་བསྒོམ། དེ་ནས་སྙིང་རྗེ་ཆེན་པོའི་ཤུགས་དང་ལྡན་པ་ཞིག་དགོས། དེ་ཡོད་ན་དེའི་ལུས་སུ་འགྱུར་བས། བག་ཆགས་ཀྱི་ས་བོན་ཐམས་ཅད་གནས་འགྱུར་ཏེ། ཐུགས་རྗེ་ཆེན་པོའི་སྐུར་འགྱུར་བ་ཡིན། དེས་ལྷ་དང་བདུད་ཐམས་ཅད་ཀྱང་དབང་དུ་འདུས་ནས་ཞབས་ཏོག་པར་འགྱུར་བས་སྙིང་རྗེ་བསྒོམ། དེ་མས་བུ་ལ་སྙིང་རྗེའམ། བུས་མ་ལ་སྙིང་རྗེ་བ་དེ་ཡིན། ཆོས་རྗེ་རིན་པོ་ཆེའི་མཛེ་ནད་ཀྱང་སྙིང་རྗེས་སོས་པ་ཡིན། མངོན་པར་ཤེས་པ་དང་སངས་རྒྱས་ཀྱང་སྙིང་རྗེ་ལ་བརྟེན་ནས་འབྱུང་བ་ཡིན། བཅོམ་ལྡན་འདས་འདི་དམྱལ་བ་ནས་ཐོན་པ་ཡང་སྙིང་རྗེས་ཐོན་ནས། གནས་སྐབས་ཀྱི་བདེ་སྐྱིད་དང༌། མཐར་སངས་རྒྱས་པ་ཡང་སྙིང་རྗེས་སངས་རྒྱས་པ་ཡིན། སློབ་དཔོན་ཐོགས་མེད་ཀྱང་སྙིང་རྗེས་གྲུབ་པ་ཐོབ་ནས་མགོན་པོ་བྱམས་པའི་ཞལ་མཐོང་བ་ཡིན་པས། བྱམས་པ་དེ་སྙིང་རྗེ་བསྒྱུར་ལ། སྙིང་རྗེ་ལ་རྩེ་གཅིག་ཏུ་བསྒོམ་གསུང༌། དེ་ནས་སངས་རྒྱས་ཐོབ་པ་ནི་བྱང་ཆུབ་ཀྱི་སེམས་ཀྱིས་སངས་རྒྱས་པ་ཡིན་པས། སྙིང་རྗེ་བྱང་ཆུབ་ཀྱི་སེམས་སུ་སྒྱུར་ལ། བྱང་ཆུབ་ཀྱི་སེམས་གཅིག་པུ་བསྒོམ། དང་པོ་བཅོམ་ལྡན་འདས་མྱ་ངན་ལས་འདའ་བའི་དུས་སུ་ཡང་ཉན་ཐོས་ཀྱི་བྱང་ཆུབ་མེད་དེ།

ཉན་ཐོས་མྱ་ངན་ལས་མི་འདའ། རང་སངས་རྒྱས་ཀྱི་བྱང་ཆུབ་མེད་དེ། རང་སངས་རྒྱས་མྱ་ངན་ལས་མི་འདའ། བྱང་ཆུབ་སེམས་དཔའི་བྱང་ཆུབ་གཅིག་པུ་ཡིན་པས། བྱང་ཆུབ་མཆོག་ཏུ་སེམས་བསྐྱེད་ཅིག་གསུང༌། གཞན་ཡང་བི་ཀཱ་མ་ལ་ཤཱི་ལའི་པཎྜི་ཏ་ཞིག་གིས། གྲུབ་པ་ཐོབ་པའི་རྣལ་འབྱོར་པ་ཞིག་ལ། མྱུར་དུ་མངོན་པར་རྫོགས་པར་སངས་རྒྱ་བར་འདོད་པས་གང་ལ་བསླབ་པར་བྱ་ཞུས་པས། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་བསླབ་པར་བྱ་གསུང༌། དེ་ལ་ཡིད་མ་ཆེས་ནས། རིགས་གསུམ་མགོན་པོའི་པྲ་ཕབ་ནས། མྱུར་དུ་མངོན་པར་རྫོགས་པར་སངས་རྒྱ་བར་འདོད་པས་གང་ལ་བསླབ་པར་བྱ་ཞུས་པས་ཀྱང༌། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་བསླབ་པར་བྱའོ་གསུང༌། ཇོ་བོ་རྗེས་རྡོ་རྗེ་གདན་ལ་སྐོར་བ་མཛད་ཀྱིན་བཞུགས་པའི་དུས་སུ། ནམ་མཁའ་ནས་གཟུགས་མེད་པའི་སྐད་ཅིག་གིས། མྱུར་དུ་མངོན་པར་རྫོགས་པར་སངས་རྒྱ་བར་འདོད་པས་གང་ལ་བསླབ་པར་བྱ་ཞུས་ནས་འདྲི་ཡིན་འདུག་པ་ལ། ཕྱོགས་གཅིག་ནས། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་བསླབ་པར་བྱའོ་གསུང་གིན་འདུག་གོ། །ཡང་ལྡེར་ཚོ་ཆེ་བ་ཞིག་གིས་འདྲི་ཡིན་འདུག་པ་ལ། ཆེ་བ་དེས་ན་རེ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་བསླབ་པར་བྱའོ་གསུང་གིན་འདུག་གོ། །དཔལ་ལྡན་དྭགས་པོ་བཀའ་བརྒྱུད་འདིའི་ཆིག་བརྒྱུད་ཀྱང་བྱང་ཆུབ་ཀྱི་སེམས་གཉིས་གཅིག་ཏུ་ཚུད་པ་ལས་བྱུང་བ་ཡིན། བྱང་ཆུབ་སེམས་འདི་ནི་དོན་དམ་པའི་བཅུད་ལྷུག་པ་ལྟ་བུ་ཡིན་པས། བྱང་ཆུབ་ཀྱི་སེམས་གཅིག་པུ་བསྒོམ་མོ། །དེ་རྣམས་སྔོན་འགྲོ་དང་པོའོ། །དེའི་འོག་ཏུ་ཕྱག་རྒྱ་ཆེན་པོའི་གཏུམ་མོ་ཞེས་ཀྱང་བྱ། མཉམ་གཞག་གི་ཕྱག་རྒྱ་ཞེས་ཀྱང་བྱ། ལུས་རྡོ་རྗེ་དཀྱིལ་ཀྲུང་བྱ། ལག་པ་མཉམ་གཞག་གི་ཕྱག་རྒྱ་ལ་སོགས་བསམ་གཏན་གྱི་ཡན་ལག་བདུན་ལེགས་པར་བཅས་ལ། དང་པོ་སེམས་བསྐྱེད་ལྷ་བསྒོམ། བླ་མ་བསྒོམ་ལ། དངོས་གཞི་འདིའི་དུས་སུ་བསྒོམ་ན་དམ་ཚིག་ཉམས་པས།

ཅི་ཡང་མི་བསྒོམ། རྟོག་པ་དང་མི་རྟོག་པ་གཉིས་ཀ་མི་བསྒོམ་པར་ཞག་བཅོ་ལྔ་རང་སོར་བཞག འདིས་རྩ་རླུང་གི་གནད་ལ་གོ་བ་སྐྱེ་བ་ཡིན་གསུང༌། འདི་ཆོས་རྗེ་མཁན་པོ་ངུར་སྨྲིག་པའི་ཁྲིད་མཚན་མ་མཛད་པ་ཡིན་གསུང༌། ཐེག་པ་ཆེན་པོའི་ཚུལ། གེགས་སེལ་བདུད་རྩིའི་དཔུང་པ་ལས། ནཱ་རོ་ཆོས་དྲུག་གི་སྔོན་འགྲོ་བསྟན་པའི་ལེའུ་སྟེ་བརྒྱད་པའོ།། །།དེ་ནས་ནཱ་རོ་ཆོས་དྲུག་གི་དངོས་གཞི་རྣམས་བསྟན་པར་བྱ་སྟེ། དང་པོ་གཏུམ་མོ་སྒོམ་པའི་སྐབས་སུ་གཤིས་ཀྱིས་གནད་དུ་སོང་ན་རྣམ་རྟོག་རྒྱུན་ཆད་པའི་གཤིས་ཤིག་ཡོད་དེ། དེ་ལ་གཏུམ་མོ་ཟེར་བ་ཡིན། དེ་ལ་གསུམ་སྟེ། རྩ་གཏུམ་མོ། རླུང་གཏུམ་མོ། བདེ་བ་གཏུམ་མོ་བྱ་བ་དང་གསུམ་ཡོད་དེ། དེ་གསུམ་སུམ་ཆ་རེ་རེ་ཡིན། དེ་གསུམ་གཅིག་ཏུ་འདུས་པའི་དུས་སུ་གང་འདོད་དེ་བསྒྲུབ་པས། དེ་སྒོམ་པ་ལ་གཏུམ་མོ་སྒོམ་པ་ཟེར་བ་ཡིན། དང་པོ་དཔལ་ལྡན་ནཱ་རོ་པ་དང༌། སློབ་དཔོན་བིརྺ་པས་དཀྱིལ་ཀྲུང་གི་འཁྲུལ་འཁོར་མཛད་པ་ཡིན། དེ་ལ་གནད་དུ་སོང་ནས་ཕྱག་རྒྱ་ཆེན་པོའི་གཏུམ་མོ་སྐྱེ་མགྱོགས་པས། ཕྱག་རྒྱ་ཆེན་པོའི་གཏུམ་མོ་ཟེར་བ་ཡིན། དྲོད་སྐྱེ་བ་བག་གུལ་ན་ཙོག་པུའི་འཁྲུལ་འཁོར་དྲོད་སྐྱེ་བ་མགྱོགས་ཏེ། ཕྱག་རྒྱ་ཆེན་པོ་སྐྱེ་བ་བག་གུལ་གསུང༌། རྗེ་བཙུན་མི་ལས་གཞུང་དུ་ལོ་གསུམ། ཡུལ་དུ་ལོ་གསུམ་སྟེ་ལོ་དྲུག་གི་བར་དུ་དཀྱིལ་ཀྲུང་མཛད་ནས་བསྒོམས་པས་ལྟེ་བའི་འོག་ཏུ་དྲོད་མཐེབ་གང་བ་ཞིག་ལས་མ་བྱུང༌། ཕྱིས་ཡབ་ཀྱི་ཡུལ་དུ་བྱོན་པས་ཉེ་དུ་འབྲེལ་བ་གང་ཡང་མི་འདུག ཞིང་ལ་འཇག་སྐྱས་འཆོལ། ཁང་ཐོག་ཏུ་རྩ་སྐྱེས་ནས་ཤིན་ཏུ་ཉམས་མི་དགའ་བར་འདུག་པ་ལ། ཡུལ་ལ་ཞེན་པ་བཅད་པའི་ཕྱིར་ཐོག་ཁ་དེར་ཞག་གསུམ་བཞུགས། དེ་ནས་གྲོང་ལྟག་གི་དགོན་པ་ཞིག་ཏུ་ཟླ་བ་དྲུག་གི་བར་དུ་གཏུམ་མོ་བསྒོམས་པས་ཀྱང་དྲོད་མ་བྱུང་བས། ལ་ཕྱི་གངས་ལ་བྱོན་ནས་བསྒོམས་པས། ནུབ་ཅིག་གི་རྨི་ལམ་ན་འཁྲུལ་འཁོར་འདི་ལྟར་གྱིས་ལ་སྒོམས་དང་དྲོད་ཆེན་པོ་འོང་གསུང་ནས་སྐུ་ལུས་ལ་སྐུ་མཉེ་བྱས།

ཙོག་པུའི་འཁྲུལ་འཁོར་འདི་བསྟན་ནས། མནལ་སད་པ་དང་ཐུན་ཅིག་སྒོམ་པ་རང་གིས་དྲོད་འུར་གྱིས་སྐྱེས་པ་ཡིན་པས། མཁའ་འགྲོས་བསྟན་པའི་འཁྲུལ་འཁོར་ཞེས་ཀྱང་བྱ། ལ་ཕྱི་གངས་ཀྱི་འཁྲུལ་འཁོར་ཞེས་ཀྱང་བྱ། ཙོག་པུའི་འཁྲུལ་འཁོར་ཞེས་བྱ་བ་འདི་ལ་གནད་རེ་རེ་ཡོད་པ་ཡིན་པས། ཐབས་ལམ་ཚིག་བཅད་མ་ནས་བྱུང་བ་བཞིན་དུ་བྱེད། དེས་རྩ་གཏུམ་མོ་ལ་གནད་དུ་འགྲོ་བ་ཡིན། གནད་དེར་སེམས་ཀྱི་དམིགས་པ་གསུམ་གང་གསལ་གསལ་བསྒོམ། རླུང་གི་མན་ངག་སྟེང་རླུང་འདི་མི་སྒོམ། དེར་དམིགས་པས་རླུང་དེ་ཟིན་ནས་ཡོང་བས། འཁྲུལ་འཁོར་འདི་དང་དམིགས་པ་འདི་ལ་མ་ཚད་དགུ་ཚད་པ་ཞིག་ཡོད་པ་ཡིན། ཁྱད་པར་དུ་རྡོ་རྗེ་བསྡམ་པའི་ཕྱག་རྒྱ་ལྟེ་བའི་འོག་ཏུ་མནན་པར་བྱ་སྟེ། དེའི་དགོས་པ་ནི་རྩ་དབུ་མའི་ཁ་དེ་ཉ་མོའི་ཁ་ལྟར་ཕྱེ་ནས་འོང་སྟེ། དེར་རླུང་ཐམས་ཅད་རང་ཤུགས་ཀྱིས་ཆུད་པས་བདེ་དྲོད་ཆེན་པོ་འབྱུང་ངོ༌། །དེ་ནས་བདེ་བ་ཆེན་པོའི་ཏིང་ངེ་འཛིན་ལ་གནས་པར་འགྱུར་རོ། །དེའི་ཡོན་ཏན་གྱིས། ཕྱི་ཡུལ་ལ་འདོད་ཆགས་ཀྱི་ཞེན་པ་ལྡོག་ཏེ། ཕྱིའི་སྙོམས་འཇུག་ཐ་མལ་པའི་ཞེན་པ་དེས་བཅུ་དྲུག་ཆར་ཡང་མི་ཕོད་པའི་ཤུགས་ཆེན་པོ་འབྱུང་སྟེ། ནང་གི་སྙོམས་འཇུག་བྱ་བ་ཡིན་གསུང༌། དེ་ལ་བརྟེན་ནས་ཡོན་ཏན་མཐའ་དག་བསྐྱེད་པའི་གཞི་ཡིན་པས། དམ་ཚིག་ཏུ་ཐིག་ལེ་མི་ཉམས་པ་དང་བརྩོན་འགྲུས་ཆེན་པོ་བྱའོ། །ཆོས་རྗེ་དང་པོ་དམིགས་པ་མི་སྒོམ་པར་ཙོག་པུའི་འཁྲུལ་འཁོར་འདི་ལ་ཞག་ལྔ་བསྒོམ་དུ་འཇུག་པ་ཡང་མཛད། །དེའི་འོག་ཏུ་དམིགས་པ་བསྒོམ་པར་བྱ་སྟེ། དང་པོ་བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ལྟེ་བའི་འོག་སོར་བཞིའི་ཐད་སོར་དམིགས་པ་དང་པོ་ལ་ཤེས་པ་གཏད་ལ་ཁབ་མིག་ཏུ་སྐུད་པ་འཇུག་པ་བཞིན་དུ་མ་ཡེངས་པར་ཟླ་བ་ཕྱེད་བསྒོམ་པར་བྱ། དེའི་འོག་ཏུ་སེམས་བསྐྱེད་པ་ལ་སོགས་པ་སྔར་དང་འདྲ་བར་བསྒོམ། དམིགས་པ་དང་པོ་དེ་སོང་ནས་དམིགས་པ་གཉིས་པ་ལ་ཤེས་པ་གཏད་དེ།

ཟླ་བ་ཕྱེད་དུ་རྒྱུན་ཆད་མེད་པར་བསྒོམ་པར་བྱའོ། །དེའི་འོག་ཏུ་སེམས་བསྐྱེད་པ་ལ་སོགས་པ་སྔར་དང་འདྲ། དམིགས་པ་གསུམ་པ་ལ་ཤེས་པ་གཏད་དེ། ཁབ་མིག་ཏུ་སྐུད་པ་འཇུག་པ་བཞིན་དུ་མ་ཡེངས་པར་ཞག་བཅོ་ལྔའི་བར་དུ་བསྒོམ་པར་བྱའོ། །སེམས་བསྐྱེད་པ་ལ་སོགས་པ་སྔར་དང་འདྲ། དམིགས་པ་གསུམ་པ་གང་གསལ་ལ་ཞག་བཅོ་ལྔའི་བར་བསྒོམ། དེ་ནས་རྩ་ཁ་འབྱེད་པའི་འཁྲུལ་འཁོར་བསྟན་པར་བྱ་སྟེ། སྔར་གྱི་ཙོག་པུའི་འཁྲུལ་འཁོར་མ་ཞིག་པར་བྱས་ལ། རླུང་མནན་པར་བཤད་ནས་འདུག་ཏེ། རླུང་མནན་ན་སྐྱོན་སྐྱེད་པས། རླུང་མི་མནན་པར་དམིགས་པ་གསུམ་གང་རུང་ལ་ཤེས་པ་གཏད་དེ། དེ་མ་གཏད་ན་རྩ་བྲན་ཆད་ནས་སྐྱོན་བསྐྱེད་གསུང༌། དམིགས་མེད་ལ་གཏད་པས་རླུང་ནང་དུ་གནས། རླུང་གིས་ཁོག་པ་གང་ཙ་ན་རོ་སྟོད་མི་འགུལ་བར། རྐེད་པ་རྫ་མཁན་གྱི་འཁོར་ལོ་བཞིན་དུ་མི་དྲག་མི་ཞན་པར་བསྐོར་བར་གསུངས་ཏེ། བླ་མ་རིན་པོ་ཆེས་དྲག་པོར་སྐོར་གསུང༌། མང་དྲགས་ན་གྲམས་སུ་འགྲོ། ཉུང་ན་ནང་དུ་མི་ཚུད་པས་ཚོད་དང་སྦྱར་གསུང༌། འདི་བྱེད་པའི་དུས་ཚོད་ནི། ཉོན་མོངས་པ་བསྐྱེད་པའི་དུས་དང༌། རྣམ་པར་ཤེས་པ་མང་བ་དང་དྲོད་མ་སྐྱེས་པ་དང༌། བདེ་བ་ཤས་ཆུང་བའི་དུས་སུ་བྱ་གསུངས། འཁྲུལ་འཁོར་བྱས་པའི་དགོས་པ་ནི་ཉོན་མོངས་པ་ཞི། རྟོག་པ་ཉུང༌། དྲོད་སྐྱེ། བདེ་བ་རྒྱས་པ་དང་རྩ་མིང་ཅན་དང་རྩ་མིང་མེད་ཐམས་ཅད་ཁ་བྱེ་ནས་རྩ་མདུད་གྲོལ། རྩ་ནང་དུ་རླུང་ཞུགས་པས་སྔོན་ལ་དྲོད་སྐྱེ། དེ་ནས་རླུང་གིས་བྱང་ཆུབ་ཀྱི་སེམས་དྲངས་ནས་བདེ་བས་ཅིག་ཅར་དུ་ལུས་སེམས་ཐམས་ཅད་ལ་ཁྱབ་པའོ། །སྡོད་པ་དང་བསྐོར་བ་གང་ལ་ཡང་འཁྲུལ་འཁོར་ལེགས་པ་གལ་ཆེ། རོ་སྟོད་དགུ་དྲགས་ན་རླུང་སྟོད་དུ་འཚངས་ནས་ནང་དུ་འགྲོ། དགྱེ་དྲགས་ན་རླུང་ཆད་ནས་དྲོད་མི་སྐྱེ། རྐེད་པ་མདའ་བཞིན་དུ་དྲང་པ་གལ་ཆེ། དེས་རྩ་དྲང་པོར་སྲོངས་པས་རླུང་རང་ཤུགས་ཀྱིས་འཇུག དེས་ཁམས་བྱང་ཆུབ་ཀྱི་སེམས་ཐིག་ལེ་རང་ཤུགས་ཀྱིས་རྒྱས།

འཁྲུལ་འཁོར་དང་དཀྲུག་འཁོར་འདི་ལ་གོ་རིམ་ལ་ངེས་པ་མེད་པས། ནམ་དགོས་དགོས་བྱ་བར་གསུངས་སོ། །སྤྱིར་གེགས་སེལ་དང་བོགས་འདོན་པ་གང་ལ་ཡང༌། མོས་གུས་ཅན་ལ་བླ་མ་བསྒོམ་པ་གལ་ཆེ། དེ་ལ་བརྟེན་ནས་དྲོད་མྱུར་དུ་སྐྱེ་བ་ཡིན། མོས་གུས་ཆུང་བ་དང་ཡིད་ཆེས་དཀའ་བའི་གང་ཟག་རྣམས་ལ་དམིགས་པའི་རིམ་པ་མང་པོ་སྟོན་པ་ནི། དྲོད་དང་ཏིང་ངེ་འཛིན་བསྐྱེད་པར་བྱེད་པའི་རིམ་པ་ཡིན། །སྤྱིར་ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་གསུམ་ལ་བརྟེན་ནས་གནད་དུ་ཚུད་པར་བྱ་བ་དང༌། བླ་མ་དམ་པའི་མོས་གུས་ཀྱིས་དབང་བྱས་ན། གཉིས་པོ་དེ་འཛོམས་ན་ཕྱི་ནང་གསང་གསུམ་གྱི་རྟེན་འབྲེལ་འགྲིགས་ནས་མྱུར་དུ་དངོས་གྲུབ་འབྱུང་གསུང༌། འབྱུང་ལུགས་ནི་གནད་དུ་ཚུད་པ་ན་ཕྱིའི་རྟེན་འབྲེལ་ལུས་ལ་དྲོད་སྐྱེ། ནང་གི་རྟེན་འབྲེལ་རྣམ་པར་རྟོག་པའི་རླུང་ཞི། གསང་བ་རྟེན་འབྲེལ་རླུང་དབུ་མར་ཚུད། དེ་གསུམ་འགྲོ་ལྡོག་གཅིག་ཏུ་ཡོང་སྟེ། དེ་གསུམ་གཅིག་བྱུང་ཡང་ཐམས་ཅད་ཡོད། དེ་རྣམས་རྟོགས་ཞིང་ཁོང་དུ་ཆུད་པར་བྱའོ། །བདེ་བ་རྒྱས་ནས་ཐིག་ལེ་འཆོར་བ་འདྲ་ན་གཞུ་གུ་ཐུང་ཁོང་དུ་བསམ། དེའི་ནང་དུ་བླ་མ་བསྒོམ་པར་བྱའོ། །བདེ་བ་ཤས་ཆུང་ན་གསང་བ་རྡོ་རྗེའི་རྩ་བར་བླ་མ་ལ་དམིགས་པ་གཏད་པར་བྱའོ། །དྲོད་ཆུང་ན་ལྟེ་བ་མན་ཆད་ཀྱི་ཁོག་སྨད་མེས་གང་བར་བསྒོམ་ལ། འགལ་མེའི་འཁོར་ལོ་བཞིན་དུ་འབར་བར་བསམ་ཞིང༌། དམིགས་པ་མེ་ལ་གཏད་ལ་སྐེད་པ་སྐོར་བར་བྱའོ། །དེ་ནས་ཐོན་ཆོས་བསྟན་པ་ནི། དེ་ལྟར་བརྩོན་འགྲུས་ཀྱི་ཤུགས་ཆེན་པོས་བསྒོམས་པས། དེས་སྐྱོ་ཞིང་དུབ་པ་དང༌། ཚར་བཅད་པ་དང་གཅིག རྗེས་སུ་བཟུང་བ་དང་གཉིས། རང་སོར་བཞག་པ་དང་གསུམ་གྱིས་ཉམས་སུ་བླང་བར་བྱའོ། །དེ་ལ་ཚར་བཅད་པ་ནི། རང་དགེ་སྦྱོར་ལ་སྐྱོ་ཞིང༌། སྒོམ་སྙིང་མི་འདོད་པ་དང་དགེ་སྦྱོར་ལ་མི་འགྲོ་ན། དང་པོར་ཡི་མུག་བསྒོམ་སྟེ། ནམ་འཆི་ཆ་མེད། འཆི་བ་ལ་དམ་པའི་ཆོས་མིན་པ་ཅིས་ཀྱང་མི་ཕན།

བླ་ན་མེད་པའི་བྱང་ཆུབ་སྒྲུབ་པ་ལ་ཁྱོད་ཀྱིས་སྤྱོད་པ་འདིས་ཡོང་ངམ་བྱས་ལ། རང་གི་ལག་པ་ནས་རང་གིས་བཟུང་ལ་ཕྱིར་དོན་ནས། ཁྱོད་ཟ་བར་མི་དབང༌། གོན་པར་མི་དབང་བྱ། ཡང་སྐབས་སུ་འཁོར་བའི་ཉེས་དམིགས་དང་ལས་རྒྱུ་འབྲས་བསམ་པར་བྱའོ། །རྗེས་སུ་བཟུང་བ་ནི། ཤེས་པ་གསོས་གདབ་པར་བྱ་སྟེ། སྒོམ་སྙིང་འདོད། སྒོམ་པ་ལ་བློ་འགྲོ་བའི་དུས་སུ། ཁྱོད་ཟ་བར་དབང༌། གོན་པར་དབང་བྱས་ལ་ཁ་ཟས་ཕུན་སུམ་ཚོགས་པ་ཟ་བ་དང༌། ལུས་ལ་སྐུ་མཉེ་བྱ་བ་དང༌། སྤྱོད་ལམ་ཅི་བདེར་བསྡད་པར་བྱས་ལ། ལུས་སེམས་ངལ་གསོ་བར་བྱའོ། །དཔེར་ན་དཔལ་རྒ་ལོས་དང་པོ་རྒྱ་གར་དུ་བྱོན་ནས། གསེར་མང་པོ་ཡོད་པ་རྩ་བའི་བླ་མ་ཨ་བྷྱ་ཀ་ར་ལ་ཕུལ་ནས། རླུང་བུམ་པ་ཅན་གཏབ། ལུ་ཧ་ཞོ་སྐྱལ་ལྟར་སྐྲངས་ནས་བླ་མ་ལ་ཞུས་པས། ཁྱེད་བོད་པའི་སྒོམ་པ་ཡིན་ཟེར་ནས་སྒོམ་པ་མི་ཡོང་བར་འདུག ཁྱོད་ཀྱང་མི་སྒོམ་པར་ཡོད། དེ་ཙ་ན་ཁྱེད་རང་གི་གསེར་འདི་ཚོ་སྐུར་ལ་བཏང་སྙོམས་པ་ཡིན་ཏེ། ད་ཁྱོད་སྒོམ་པར་འདུག་པས་གསེར་འདི་ཚོའི་ཕྱེད་ཁྱོད་རང་གྱིས་ལ་ཟོ། ཕྱེད་ངས་བྱ་ཟེར་ནས་རླུང་བུམ་པ་ཅན་སྒོམ་དུ་བཅུག་ནས་སྒོམ་པས། སྒོམ་སྙིང་མི་འདོད། སྒོམ་པ་ལ་བློ་མི་འགྲོ་བའི་དུས་སུ་རང་ཟས་མི་ཟ། གོས་མི་གོན། ཁྱོད་མི་སྒོམ་པར་འདུག་པ་བྱའོ། །སྒོམ་པ་ལ་བློ་འགྲོ་བའི་དུས་སུ། ཟ་བར་དབང༌། གོན་པར་དབང་བྱས་ཀྱིན། ལྷོ་བལ་ན་ཚུར་ལ་བྱོན་ནས་ར་ཤ་བུབས་རེ་ཙམ་གསོལ། གོས་དྲོ་དགུ་གོན་གསུངས་སོ། །རང་སོར་བཞག་པ་ནི། གཉིས་པོ་དེའི་ཚུལ་གྱིས་ཉམས་སུ་བླངས་པས་དགེ་སྦྱོར་རྒྱུན་ཆད་མེད་པ་བྱུང་ན་དེའི་ངང་ལ་གནས་པར་བྱའོ། །དེ་ལྟར་ཉམས་སུ་བླངས་པས་དུས་ཚོད་རྣམ་པ་གསུམ་འབྱུང་སྟེ། སྡུག་བསྔལ་གྱི་དུས་དང༌། བདེ་བའི་དུས་དང༌། ཡོན་ཏན་གྱི་དུས་དང་གསུམ་འབྱུང་ངོ༌། །དང་པོ་སྡུག་བསྔལ་གྱི་དུས་ནི། ལས་ཀྱི་བག་ཆགས་སད་པས་ཕྱི་དབུལ་ཞིང་འཕོངས་པ་དང་སེམས་གཡེངས་པ་འབྱུང༌། ནང་ནི་ཁམས་བྱང་ཆུབ་སེམས་ཀྱི་ཐིག་ལེ་རྒྱས་པས།

ཕྱིའི་ཡུལ་ལ་ཆགས་ཤིང་ཞེན་པ་འཕེལ་བས། དེའི་དུས་སུ་སྡོམ་པ་མ་ཤོར་བར་སྙིང་རུས་ཆེན་པོ་བྱ་བ་དང༌། བླ་མ་དང་ཡི་དམ་ལ་གསོལ་བ་གདབ། དཀོན་མཆོག་གསུམ་ལ་གསོལ་བ་གདབ། བཅུ་ཆོས་སུམ་ཆོས་ལ་གནད་དུ་བསྣུན་པར་བྱའོ། །དེས་བདེ་བ་ཆེན་པོའི་ཏིང་ངེ་འཛིན་དུ་གྱུར་ནས། ཕྱིའི་སྡུག་བསྔལ་ཐམས་ཅད་ཞི་བ་དང༌། ནང་ཡུལ་ལ་ཆགས་པ་དང་ཞེན་པ་ཐམས་ཅད་ལོག་ནས། རྒྱུན་ཆད་མེད་པར་བདེ་སྟོང་གི་ངང་ལ་གནས་སོ། །དེས་ཏིང་ངེ་འཛིན་དཔག་ཏུ་མེད་པ་སྐྱེ་བ་དང༌། མངོན་པར་ཤེས་པ་རྒྱ་ཆེན་པོ་དང༌། དོན་དམ་པ་དང་ཀུན་རྫོབ་མཐའ་དག་ལ་ཤེས་རབ་སྐྱེ་བ་དང༌། ཡུལ་ཉི་ཤུ་རྩ་བཞི་ལ་སོགས་པའི་མཁའ་འགྲོས་དངོས་གྲུབ་སྟེར་བ་དང༌། སངས་རྒྱས་དཔག་ཏུ་མེད་པ་ལས་ཆོས་ཉན་པ་དང༌། སེམས་ཅན་དཔག་ཏུ་མེད་པ་སྨིན་པར་ནུས་སོ། །བརྩོན་འགྲུས་ཅན་དེ་ཚེ་འདི་ལ་སངས་རྒྱས་པར་འགྱུར་རོ། །གཏུམ་མོའི་ཐོན་ཆོས་ཀྱི་རྣམ་པར་བཞག་པའོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། གནད་ཟབ་པས་རྟོག་པ་གཅོད་པ་གཏུམ་མོ་བསྒོམ་པའི་ལེའུ་སྟེ་དགུ་པའོ།། །།དེ་ནས་འོད་གསལ་བསྟན་པ་ནི། དང་པོ་ནས་འོད་གསལ་གཅིག་པུ་ཡིན་པས། དེ་འཛིན་ཐབས་བསྟན་པ་ནི། འོད་གསལ་ནི་སེམས་དང་པོ་ནས་མེད་པར་རྟོག་མེད་ལྷུན་གྱིས་གྲུབ་པ་དེ་ལ་འོད་གསལ་ཟེར་བ་ཡིན། འཛིན་པ་བློའི་འོད་གསལ་དེ་འོད་གསལ་མིན། སྒོམ་ཆེན་པ་གཅིག་ན་རེ་ཆོས་རྗེ་ལ། ངས་འོད་གསལ་ཟིན་ཟེར། ཅི་འདྲ་ཞིག་ཟིན་བྱས་པས་རྨི་ལམ་ན་ཐམས་ཅད་མཆོད་རྟེན་དུ་དཀར་དུམ་མེ་འདུག་ཟེར། འོད་གསལ་མཆོད་རྟེན་མ། གསུང་ནས་བཀའ་བཀྱོན་བྱོན། འོད་གསལ་བཤའ་མ་དེ་སེམས་ཉིད་གདོད་མ་ནས་མ་སྐྱེས་པ་སྟོང་པ་ཉིད་དུ་འོད་གསལ་བ་དེ་ཡིན། འཁོར་འདས་ཐམས་ཅད་དེ་ལ་གནས་པ་རང་བཞིན་གྱི་འོད་གསལ། སེམས་ཅན་གྱིས་དེ་རྟོགས་པ་དེ་རྟོགས་པའི་འོད་གསལ་ཡིན། དེ་རྨི་ལམ་དུ་འདྲོངས་པ་དེ་རྨི་ལམ་གྱི་འོད་གསལ་ཡིན། དེའི་ངང་ལ་ཤི་ན་འོད་གསལ་གྱི་འཕོ་བ་ཡིན།

དེ་བར་དོར་འབྱུང་བ་དེ་བར་དོའི་འོད་གསལ་ཡིན། སྒྲིབ་པ་གསུམ་སྤངས་ནས་དེ་མཐར་ཕྱིན་པ་དེ་མཐར་ཐུག་གི་འོད་གསལ་ཡིན། འོད་གསལ་དེ་རྨི་ལམ་དུ་ཟིན་པར་འདོད་ན་བླ་མ་ལ་མོས་གུས་བྱ། མཆོད་པའི་སྤྲིན་ཕུང་དཔག་ཏུ་མེད་པས་མཆོད། ལུས་དང་ལོངས་སྤྱོད་ཐམས་ཅད་ལྟོས་པ་མེད་པར་འབུལ། སྙིང་ཐག་པ་རུས་པའི་གཏིང་ནས་མོས་གུས་ཀྱི་ཤུགས་བསྐྱེད། མཎྜལ་འབུལ་ཞིང༌། བླ་མ་རིན་པོ་ཆེ། བདག་ལ་འོད་གསལ་ཟིན་པར་མཛད་དུ་གསོལ། བྱས་ལ་གསོལ་བ་གདབ། སྒོམ་པའི་གནས་ཆུ་སྒྲ་ཆེ་བ་དང༌། རིག་པ་དྭངས་པ་དང༌། གྲང་བ་ལ་སོགས་པ་གཉིད་སྲབ་པར་སྒོམ་པ་ཡིན། ཉིན་པར་དགེ་སྦྱོར་གྱི་ཤུགས་མེད་ན་མཚན་མོ་འོད་གསལ་མི་ཟིན་པས། འདུ་འཛི་གཡེང་བའི་སྤྲོས་པ་ཐམས་ཅད་བཅད་ནས་དགེ་སྦྱོར་ལ་མཉམ་པར་གཞག་པར་བྱའོ། །དེ་ཡང་ཉིན་པར་དང་སྲོད་དང་གུང་ལ་གཏུམ་མོ་བསྒོམས་ནས་འོད་གསལ་ཟིན་ཏེ། དཔའ་བོ་ལ་དཔུང་ཡོད་པ་དང་འདྲ་བ་ཡིན། ནམ་ཐོ་རངས་ཀྱི་དུས་སུ་དགེ་སྦྱོར་གྱི་དུས་ཡིན་པ་དང༌། ལུས་སེམས་ཐམས་ཅད་ངལ་གསོ། གཉིད་དུ་འགྲོ་བའི་དུས་ཚོད་ཅིག་འོང༌། དེའི་དུས་སུ་དུས་ལ་བབ་པ་ཡིན། བླ་མ་ལ་གསོལ་བ་གདབ། བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། ཁོང་པའི་ནང་སྟོང་གཙང་ངེ་ཞིག་ཏུ་བསྒོམ། དེ་ནས་ལྟེ་བའི་འོག་ཏུ་པདྨའི་སྟེང་དུ་ཉི་མའི་དཀྱིལ་འཁོར་ཁ་དོག་དམར་བ་རེག་བྱ་ཚ་བ་འོད་ཀྱིས་གང་བ་ཞིག་བསྒོམ། དེའི་སྟེང་དུ་བླ་མ་དྲུག་པ་རྡོ་རྗེ་འཆང་ཆེན་པོའི་རང་བཞིན། ལྷན་ཅིག་སྐྱེས་པའི་ངོ་བོ། རྒྱན་དང་ཆ་ལུགས་དང་བཅས་པ། ཉི་མ་འབུམ་གྱི་གཟི་བརྗིད་ཅན། འོད་ཀྱི་ཕུང་པོའི་རང་བཞིན་དུ་བསམ་ལ་རྩེ་གཅིག་ཏུ་བསྒོམ། ཕྱིའི་སྣང་བ་འགགས། གཉིད་མཐུག་པོར་མ་སོང་བའི་བར་དེར་རྣམ་པར་མི་རྟོག་པ་འཕྲིན་ལས་གྱིས་འགྲོ་བ་ཡིན། དེ་དུས་སྔར་གྱི་དྲན་པ་དང་འདུན་པས་མཚམས་སྦྱར་ལ། ཁབ་མིག་ཏུ་སྐུད་པ་འཇུག་པ་བཞིན་དུ་བླ་མ་འོད་དང་བཅས་པ་ལ་སེམས་གཏད་པར་བྱའོ། །འོད་གསལ་ཟིན་ན་གཏི་མུག་གི་གཉིད་རྨུགས་པ་མུན་པ་བཞིན་དུ་འགྲོ་བ་དེ།

རྣམ་པར་མི་རྟོག་པའི་རང་བཞིན་དུ་འགྱུར་རོ། །ཉམས་ཀྱི་འོད་གསལ་ཉི་མ་འཆར་ཁའི་མུན་པ་བཞིན་དྭངས་ནས་ཤེས་པ་གསལ་བ་དྭངས་པ་བདེ་བ། མཐར་མི་རྟོག་པར་འགྱུར། གཉིད་སད་པ་དང་མ་སད་པ་ཁྱད་མེད་པ་ཞིག་འོང༌། གཉིད་ལོག་སད་པར་མི་བྱའོ། །ཞེས་གསུངས་སོ། །གཉིད་དུ་མ་སོང་སྙམ་ན་སད་རྒྱུ་ཞིག་ཡོད། སད་པ་ཡིན་སྙམ་ན་ཉེ་འཁོར་གྱི་བྱ་བ་གང་ལ་ཡང་མི་སྒྲིབ་པ་དང༌། གཉིད་ལོག་པ་དང་མ་ལོག་པ་ལ་ཁྱད་པར་མེད་པ་དེ་གཉིད་ཀྱི་ཉམས་དང་རྟོགས་པའི་འོད་གསལ་ཟིན་པའོ།་་༌།འོད་གསལ་གྱི་རིམ་པ་དང་པོའོ། །འོད་གསལ་གྱི་དམིགས་པ་གཉིས་པ་འདི་ནད་འདོན་དུ་ཡང་འགྲོ། སྐྱོན་མཐའ་དག་སོལ་ནས་ཡོན་ཏན་བསྐྱེད། དང་པོ་མི་ཟིན་ན་སྦྱོར་བ་སྔར་བཞིན་བྱས་ལ། བླ་མ་སྙིང་གི་དབུས་སུ་སྔར་བཞིན་བསམ་པར་བྱ། དྲན་པ་དང་འདུན་པ་དྲག་པོས་མཚམས་སྦྱར་ཏེ། སྐུའི་འོད་ལ་མཉམ་པར་གཞག་པར་བྱའོ། །རིམ་པ་གཉིས་པའོ། །ཡང་འོད་གསལ་དེ་གང་གིས་ཀྱང་མ་ཟིན། རྣམ་པར་རྟོག་པ་རགས་པའི་དུས་སུ་ཅིས་ཀྱང་འོད་གསལ་ཟིན་པར་བྱ་སྙམ་པའི་འདུན་པ་དྲག་པོ་བཏང༌། བླ་མ་ཉིད་ཀྱི་སྐུ་ལས་འོད་གསལ་བྱུང་བས། འོད་ཀྱི་ཁོང་པ་གང་བར་བསམ། དྲན་པ་དང་འདུན་པ་མ་ཤོར་བར་ཕར་སྟོང་པ་ལ་མཉམ་པར་བཞག་པར་བྱའོ། །དེས་ཅིས་ཀྱང་ཟིན་ནས་འོང་སྟེ། ཁྲིད་ཀྱི་རིམ་པ་གསུམ་པའོ། །ཐོན་ཆོས་བརྒྱད་ནི་མ་ཟིན་པའི་རྒྱུ་བཞི་སྟེ་བརྒྱད་དོ། །ཟིན་པའི་རྒྱུ་བཞི་བརྒྱད་དོ། །མ་ཟིན་པའི་རྐྱེན་ནི་བླ་མ་ལ་མོས་གུས་མེད་པ་དང༌། དམ་ཚིག་ཉམས་པ་དང༌། བརྩོན་འགྲུས་ཞན་པ་དང༌། གདམས་ངག་མེད་པས་འོད་གསལ་མ་ཟིན་པའོ། །དང་པོ་ནི་བླ་མ་ཆོས་སྐུར་མ་མཐོང་བ་ལ་ཟེར། དམ་ཚིག་ནི་སྤྱིར་ཐམས་ཅད་ཡིན་ཡང༌། བྱེ་བྲག་ཏུ་ཁམས་བྱང་ཆུབ་ཀྱི་སེམས་ལུས་ལ་མི་གནས་པའོ། །བརྩོན་འགྲུས་ཞན་པ་ནི་དགེ་སྦྱོར་གྱི་ཕུ་ཐག་མེད་པའོ། །གདམས་ངག་མེད་པ་ནི་ལུས་ཀྱི་འཁྲུལ་འཁོར་མ་ཤེས་པ་དང༌། དམིགས་པའི་གནད་མ་ཤེས་པའོ། །སྦྱོར་བའི་དུས་སུ་ཚོད་མ་ཤེས་པའོ། །དང་པོ་ནི།

གཉིད་མཐུག་ན་ཙོག་པུར་བཟུང་བར་བྱ། སྲབ་ན་སེང་གེའི་ཉལ་སྟབས་ཀྱིས་བཟུང་བར་བྱ། འགྲོ་ན་མིག་གཉའ་ཤིང་གང་ཙམ་དུ་ལྟ་ཞིང་བཟུང་བར་བྱ། གཉིས་པ་ནི་གཉིད་སྲབ་ན་ལྟེ་བར་གཟུང་བར་བྱ། གཉིད་མཐུག་ན་སྙིང་གར་བཟུང་བར་བྱའོ། །གསུམ་པ་སྦྱོར་བའི་དུས་ཚོད་ནི། རྣམ་པར་རྟོག་པ་འགགས་ནས་གཉིད་ཀྱི་ཁམས་འདས་པའི་དུས་སུ་འདུན་པ་དང་འོད་ཀྱི་དམིགས་པ་ལ་མཉམ་པར་གཞག་པར་བྱའོ། །བག་ཆགས་ཀྱི་ས་བོན་ཐམས་ཅད་འདག་པར་བྱེད་པ་གཉིད་འོད་གསལ་དུ་འཇུག་པའི་གདམས་ངག ཐོན་ཆོས་ཀྱི་རྣམ་པར་བཞག་པའོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དང་པོ་ནས་འོད་གསལ་ཡིན་པ་དེ་གཉིད་ཀྱི་དུས་སུ་འཛིན་པའི་ཐབས་བསྟན་པའི་ལེའུ་སྟེ་བཅུ་པའོ།། །།རྨི་ལམ་གྱི་སྐབས་སུ། དང་པོ་ནས་རྨི་ལམ་ཡིན་པ་ལ་ཡིན་པར་ཤེས་པར་བྱེད་པས། དེའི་ཐབས་བསྟན་པ་ནི། གཞན་འོད་གསལ་དང་འདྲ། མཎྜལ་སྐྱོན་མེད་པ་ཞིག་ཕྱིས་ལ་འབུལ་ཏེ། མདུན་གྱི་ནམ་མཁའ་ལ་བླ་མ་དང་དཀོན་མཆོག་ཡི་དམ་ལྷ་ཚོགས་རྣམས་སྤྱན་དྲངས་ལ་མཎྜལ་དེ་འབུལ། བདག་ལ་རྨི་ལམ་མང་པོ་རྨི་བར་མཛད་དུ་གསོལ། རྨི་ལམ་དུ་ཧེ་རུ་ཀ་དཔག་ཏུ་མེད་པའི་ཞལ་མཐོང་བར་མཛད་དུ་གསོལ། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པའི་ཞལ་མཐོང་བར་མཛད་དུ་གསོལ། ཞེས་གསོལ་བ་གདབ་ནས། ཅི་བྱེད་ཀྱང་རྨི་ལམ་ཡིན་སྙམ་དུ་བསམ་མོ། །དེ་ལྟར་གསོལ་བ་བཏབ་པས་སྣ་ཚོགས་སུ་བསྒྱུར་ནས། རྫུ་འཕྲུལ་སྣ་ཚོགས་སྟོན་ནུས་པ་ཞིག་ཟླ་བ་ཕྱེད་ན་འབྱུང༌། དེའི་ཁྲིད་ལན་གཉིས་གདབ། ལན་གསུམ་པ་ལ་ཐོན་ཆོས་ནི། དེ་ལྟར་སྦྱངས་པས་ལུས་སྟག་ཏུ་བསྒྱུར་བ་དང༌། བྱ་རོག་ཏུ་བསྒྱུར་ནུས་པ་དང༌། ནམ་མཁའ་ལ་དཀྱིལ་ཀྲུང་བཅའ་བ་དང༌། དགའ་ལྡན་དུ་སངས་རྒྱས་བྱམས་པའི་ཞལ་བལྟ་བ་དང༌། བདེ་བ་ཅན་དུ་སངས་རྒྱས་འོད་དཔག་མེད་ཀྱི་ཞལ་བལྟ་བ་དང༌། དེ་ལ་སོགས་པ་གང་དུ་བསམ་པ་བཏང་ཡང་འགྲུབ་བོ། །ཕྱི་རོལ་ཏུ་ཡང་དེའི་སྒྲ་འོང་སྟེ།

དཔེར་ན་ཆོས་རྗེ་རིན་པོ་ཆེའམ། རྣལ་འབྱོར་ཆོས་གཡུང་ངམ། ཤངས་པ་རྨོག་ཅོག་པའམ། དཔལ་ཆེན་ཆོས་ཡེས་ལྟ་བུ་འབྱུང་ངོ༌། །ཆོས་རྗེ་རིན་པོ་ཆེས་འབྲི་གུང་གཟིམས་སྤྱིལ་དུ་མནལ་དུ་སོང་དུས་ན། གཡག་རུ་ཐང་ན་མར་ཚོང་པ་མང་པོས་ཅི་ཟེར་གསན་པ་བྱུང་གསུང༌། རྣལ་འབྱོར་ཆོས་གཡུང་གིས་ཀྱང་ལུས་སྣ་ཚོགས་སུ་བསྒྱུར་ནུས་པས། དྭགས་པོའི་གངས་གཅིག་གིས་འདབ་ན་འདྲེའི་ཤ་སྟུན་ཞིག་ཡོད་པས་དེའི་ནང་དུ་ཞུགས་ནས་བསྡད་པས། འདི་རྨི་ལམ་དུ་འདུག་སྙམ་ནས་བསྡད་པས། ལག་པ་དེ་ཕྱལ་གྱིས་ཡལ་ནས་སོང༌། དེའི་ནངས་པར་གངས་དེ་ལ་མི་མ་ཡིན་དེས་རྟ་ཁྱེར་ན་རྟའི་རྗེས་ཡོང༌། མི་ཁྱེར་ན་མིའི་རྗེས་ཡོང་བས། དེའི་ནུབ་མོ་ལག་པ་སྟོང་པ་ཞིག་རྗེས་འདུག་པས། རྗེ་དྭགས་པོ་རིན་པོ་ཆེ་ལ། མདང་གངས་ཕ་གི་ལ་ལག་པ་སྟོང་པ་ཞིག་གི་རྗེས་འདུག་ཞུས་པས། ཆོས་གཡུང་གིས་ཀུ་རེ་ཀྱལ་ཁ་ཅིག་བྱས་པ་ཡིན་ཏེ་འོང༌། གཞན་དེ་འདྲ་ནུས་པ་མི་ཡོང་གསུང༌། ཁོང་རྨི་ལམ་གྱི་ཉམས་མྱོང་ཆེ་བས་ཁོང་གི་གྲ་ས་ན་ཆོས་རྗེ་ཕ་ཚན་ཅིག་ཡོད་པས། དེ་ལ་ཆོས་རྗེ་ཇ་ཞོ་དོ་བཅོལ་ནས་ཡོད་པས། དེ་ལེན་དུ་བྱོན་པས། ཕ་ཚན་དེ་ན་རེ། ཁྱོད་རང་དགའ་རུ་ཚོར་བར་གྱིས། ངས་ཇ་དེ་བླ་མ་འདི་ལ་སྐོལ་ནས་དྲངས་ཡོད་ཟེར་བས། ཆོས་རྗེའི་ཐུགས་ལ་ང་ལ་ནོར་དེ་ལས་མེད་པ་ལ་དགོངས་ནས་མ་མཉེས་པ་ཞིག་བྱུང་གསུང༌། དེ་ཙ་ན་སོང་བ་དེས་ཕན་པ་འདྲ། ཁོང་གི་བྱིན་རླབས་འཇུག་རྒྱུ་ཞིག་བྱུང་གསུང༌། ཕྱིས་ཁོང་ཅན་དུ་བྱོན་པས། ཆོས་དྲུག་ཅིག་དཔེ་ལས་བཤད་ཀྱིན་འདུག་པས། ཁོང་རང་གི་ཡི་གེ་མི་མཐོང༌། སློབ་མ་རྣམས་ཀྱིས་ཡི་གེ་ཀློག་པ་མི་འདུག་པས། ཆོས་རྗེས་ཀློག་འཛིན་མཛད་པས། ཆོས་དྲུག་གི་ཉམས་མྱོང་སྟོན་མི་ཕོད་པ་རྣམས་སྟོན་གྱིས་འདུག་པས། འདི་འདྲ་བ་ཚོགས་སུ་བསྟན་པ་ཅི་ཡིན་ཞུས་པས། ཁོང་ན་རེ། ཧེ། སློབ་དཔོན་ལྷ་རྗེའི་ཞལ་ནས། བག་མི་དད་ཙམ་ལ་ཆོས་གཤའ་མར་སྟོན་གསུང༌། དེ་ཆོས་རྗེ་ལ་ཡང་ཤིན་ཏུ་ཕན་པར་བྱུང་གསུང༌།

དབྱེ་ཆུང་སྒོམ་ཕུག་ཏུ་ཡང་ཁོང་གི་བྱིན་རླབས་དེ་བྱུང༌། འབྲི་གུང་དུ་ཡང་ཁོང་གི་བྱིན་རླབས་དེ་ནུབ་གསུམ་དུ་བྱུང༌། ཕྱིས་ཇེ་ཆུང་ཇེ་ཆུང་སོང་གསུང༌། ཤངས་པ་རྨོག་ཅོག་པ་ཡང་རྨི་ལམ་གྱི་གྲུབ་ཐོབ་ཡིན། རྨི་ལམ་དུ་ལུས་སྣ་ཚོགས་སུ་བསྒྱུར་ནུས་པ་བྱུང་ཡང་བྱ་ཁྱུང་དུ་སྒྱུར་མ་ཤེས་ནས། རྣལ་འབྱོར་ཆོས་གཡུང་ལ་ཞུས་པས། དང་པོ་ང་ལ་ཡང་དེ་འདྲ་བྱུང་བས། ངས་དྭགས་པོ་བྲག་ལྷ་སར་ཕྱིན་ནས། མཆོད་ཁང་ན་རྣམ་པར་སྣང་མཛད་ཀྱི་དབུ་ཐོག་ན་བྱ་ཁྱུང་ཞིག་འདུག་པ་དེ་ལ་བལྟས་ཀྱིན་བསྒོམ། ཡང་མི་གསལ་བ་དང་དེ་བལྟས་ཀྱིན་བསྒོམས་པས། དེ་ནས་ཞག་ཅིག་ན་བྱ་ཁྱུང་དུ་སྒྱུར་ཤེས་པར་བྱུང༌། ཁྱོ་རང་ཡང་དེ་ཙུག་གྱིས་དང་ཟེར་བས། དེ་ལྟར་བྱས་པས་བྱ་ཁྱུང་དུ་བསྒྱུར་ཤེས་པར་བྱུང་ངོ༌། །ཤངས་པས་སྒམ་པོར་བྱོན་པའི་དུས་སུ་བྱ་རོག་ཏུ་བསྒྱུར་ནས་སྒམ་པོའི་རི་རྩེ་ལ་བྱོན། དེ་ནས་གླིང་དུ་བྱོན་པ་ཡིན་ནོ། །དཔལ་ཆེན་ཆོས་ཡེའི་ཞལ་ནས། སྲབ་མོའི་བྲག་དེ་གནས་བྱིན་རླབས་ཅན་ཞིག་འདུག ངས་དེར་ཟླ་བ་གཅིག་སྒོམ་པས་ཞག་ཉི་ཤུ་རྩ་དགུ་རྨི་ལམ་ཟིན་གསུང༌། རྣལ་འབྱོར་པའི་ཉམས་མྱོང་གིས་གནས་ཕར་ལ་བྱིན་གྱིས་རླབས་དགོས་པ་ཡིན། གཉན་པ་མི་གཉན་པར་བསྒྱུར་དགོས། མི་གཉན་པ་གཉན་པར་སྒྱུར་དགོས། གནས་ཀྱིས་ཚུར་ལ་བྱིན་གྱིས་བརློབ་ན་རྣལ་འབྱོར་པ་འབྲིང་ཡིན་གསུང༌། རྨི་ལམ་དེ་ལྟར་བསྒོམ་པར་བྱའོ། །ཐེག་པ་ཆེན་པོའི་ཚུལ་གེགས་སེལ་འདུད་རྩི་དཔུང་པ་ལས། ཨ་འཐས་ཀྱི་འཁྲུལ་པ་འཇིག་པ་རྨི་ལམ་བསྒོམ་པའི་ལེའུ་སྟེ་བཅུ་གཅིག་པའོ།། །།དེ་ནས་ཐ་ལམ་གྱི་ལུས་ལ་ཞེན་ནས་གེགས་ལ་རྡུགས་ན། དང་པོ་ནས་སྒྱུ་མའི་ལུས་ཡིན་པས་དེ་བསྒོམ། སྒྱུ་ལུས་སྒོམ་པའི་སྒོམ་ཆེན་པས། རྣམ་པར་སྨིན་པའི་སྒྱུ་ལུས་མ་འབྱོངས་ན་ཡི་དམ་ལྷའི་སྒྱུ་ལུས་མི་འབྱོངས། གཞི་མེད་པ་ལ་རི་མོ་འབྲིར་མི་བཏུབ་པ་དང་འདྲ་གསུངས་པས། དང་པོ་རྣམ་པར་སྨིན་པའི་སྒྱུ་ལུས་སྦྱང་བར་འདོད་པའི་གང་ཟག་གིས་དབེན་པའི་གནས་སུ་མཚམས་དམ་པར་བཅད་ལ་སྦྱང་བར་བྱ་སྟེ།

ཤིང་ཁྲུ་གང་པ་གཅིག་ལ་མེ་ལོང་དྲི་མ་མེད་པ་ཞིག་བཏགས་པ་རང་གི་མདུན་དུ་གཟུགས། དེ་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཕྱིར་དུ་རྣམ་པར་སྨིན་པའི་སྒྱུ་ལུས་སྦྱང་སྙམ་དུ་བསམ། བླ་མ་ཡི་དམ་ཇོ་བོ་དཀོན་མཆོག་གསུམ་ལ་མཆོད་པ་འབུལ། ཐ་མལ་པའི་ལུས་ངག་ཡིད་གསུམ་དུ་འཛིན་པའི་དྲི་མ་དག་ཏུ་གསོལ། རྣམ་པར་སྨིན་པའི་སྒྱུ་ལུས་མྱུར་དུ་འབྱོངས་པར་བྱིན་གྱིས་བརླབ་ཏུ་གསོལ། ཞེས་སྙིང་ཁུང་རུས་པའི་གཏིང་ནས་གསོལ་བ་དྲག་ཏུ་གདབ། དེ་ནས་རང་གི་གཟུགས་བརྙན་མེ་ལོང་ནང་དུ་འཆར་བཅུག་ལ། དེ་ལ་བསྟོད་པ་སྣ་ཚོགས་པ་བྱས་ལ་དགའ་བ་འདུག་གམ་མི་འདུག་བལྟ། དེ་ལ་དགའ་བ་མེད། དེ་ལ་དགའ་བ་མེད་ན་དེ་རང་བསྟིམ་ལ་རང་ལ་བསྟོད་ར་བཏང་བ་དགའ་བ་འདུག་གམ་མི་འདུག་བལྟ། སྨད་ར་བཏང་ལ་མི་དགའ་བ་འདུག་གམ་མི་འདུག་བལྟ། དེ་མི་འདུག་ན་རྣམ་པར་སྨིན་པའི་སྒྱུ་ལུས་འབྱོངས་པ་ཡིན་པས། དགའ་མི་དགའ་འདུག་ན་མ་འབྱོངས་པ་ཡིན་ནོ། དང་པོ་ཆོས་རྗེ་གཞན་ཞིག་ན་རེ། ངས་སྒྱུ་ལུས་འབྱོངས་ལགས་ཟེར་བས། ཆོས་རྗེའི་ཞལ་ནས། སྒྱུ་ལུས་འབྱོངས་པ་དག་དགའ་སྟེ། ཁྱོད་ལ་བུད་མེད་ཀྱི་སྐུར་པ་ཡོད་པ་འདྲ་ན་བྱས་པས། ཁོ་དེ་ལ་མ་དགའ་བར། སུ་ན་རེ་དེ་སྐད་ཟེར་ནས་གདའ། རྡོག་རྡེབ་བྱས་པས། ཁྱོད་ལ་དེ་སྐད་ཟེར་མཁན་སུ་ཡང་མི་འདུག ཁྱོད་ན་རེ་ངས་སྒྱུ་ལུས་འབྱོངས་ཟེར་བས། འབྱོངས་སམ་མ་འབྱོངས་བལྟས་པ་ཡིན་གསུངས་སོ། །དེ་ལྟར་དགའ་མི་དགའ་བྱུང་ན་མ་འབྱོངས་པས་ད་རུང་སྦྱང༌། དགའ་མི་དགའ་གང་ཡང་མེད་ན་རྣམ་པར་སྨིན་པའི་སྒྱུ་ལུས་འབྱོངས་པ་ཡིན་ནོ། །རིམ་པ་དང་པོའོ། །དེ་འབྱོངས་ནས་ཡི་དམ་ལྷའི་སྒྱུ་ལུས་འབྱོངས་པར་འདོད་པས། ཡི་དམ་ལྷའི་དྲུང་དུ་མཆོད་པ་བཤམས། མཚམས་དམ་དུ་བཅད་ལ་འདུ་འཛིའི་གཡེང་བ་སྤངས་ཏེ། བླ་མ་ལ་མཎྜལ་འབུལ་ཞིང་གསོལ་བ་གདབ། དེ་ནས་ལྔ་ལྡན་བཤའ་མ་ཞིག་དང་པོར་བསྒོམ། མདུན་དུ་ཡི་དམ་གྱི་ཐང་སྐུ་བཤམས།

མཆོད་པ་ཕུལ། གསོལ་བ་གདབ་ལ་རྩེ་གཅིག་ཏུ་བསྒོམ། མི་གསལ་ན་མེ་ལོང་གི་ལྷ་ལ་བལྟ། ཡང་གསལ་ཙམ་ན་ཡི་དམ་དུ་བསྒོམ། དེ་ནས་ཡི་དམ་ལྷ་ལ་བརྟན་པ་ཐོབ་ནས་ལས་སྦྱོར་གང་ལ་བྱས་ཀྱང་འགྲུབ་པ་ཡིན་ཏེ། དཔེར་ན་དཔལ་ཆེན་པོ་རྒ་ལོས་བླ་མ་ཨ་བྷྱ་དང་རྩ་མི་གཉིས་ལ། ང་དུར་ཁྲོད་ཆེན་པོ་བསིལ་བའི་ཚལ་དུ་འགྲོ་ཞུས་པས། མ་འགྲོ་བར་ཆད་ཡོང་གསུངས་པས། ང་དཔལ་ཧེ་རུ་ཀའི་དཀྱིལ་འཁོར་དུ་འཇུག་པ་ཡིན་པས་འགྲོ་བར་ཞུ་ཞུས་པས། ཁྱོད་ཅི་ནས་ཀྱང་འགྲོ་ན། བསིལ་བའི་ཚལ་ན་ཤིང་ཆེན་པོ་བརྒྱད་ཡོད། དེའི་གཙོ་བོ་དེའི་རྩ་ན་ཇོ་བོ་ཐུགས་ཇེ་ཆེན་པོའི་སྐུ་ནག་པོ་ཞིག་ཡོད། དེ་ལ་སྔས་སྟོད། དབང་ཕྱུག་ཆེན་པོའི་རྟེན་ཞིག་ཀྱང་ཡོད། དེ་ལ་གཞུག་སྟོད་ལ། ཤིང་སྡོང་ལ་རྒྱབ་སྟོད་ལ་སྡོད། གཉག་ཤད་ཅིག་ལ་ཨ་བརྒྱ་རྩ་བརྒྱད་ཡོད་པ་ཞིག་བྲིས་ནས། འདི་སྔས་སུ་ཆུག་ལ་ཉོལ་གསུང༌། དེས་བྱོན་ནས་དེ་ལྟར་བྱས་ཏེ། སྲོད་ལ་ཡི་དམ་ལྷ་ལ་རྩེ་གཅིག་ཏུ་སྒོམས་ནས་བཞུགས་པ་ལས། ནམ་གུང་ཙ་ན་ཤིང་དེ་ཙག་ཙག་ཟེར་བས་སྦྲུལ་ཆེན་པོ་ཞིག་ཐོན་ནས། དེ་ཕྲ་མོ་ཞིག་ཏུ་སོང་ནས་ཕར་རྒྱུག་བྱས་པས་གར་སོང་ཆ་མེད་པར་སོང༌། དེ་ནས་ཐོ་རངས་མནལ་དུ་སོང་ནས་སད་པ་དང༌། སྔས་ན་ཀ་པ་ལི་བདུད་རྩིས་བཀང་ནས་འདུག་པ་དེ་གསོལ་ནས་བཞུགས། ཆོས་རྗེའི་ཞལ་ནས། དེ་ནུབ་ཀྱང་བསྐྱེད་རིམ་ལ་བརྟན་པ་བག་ཙམ་མ་ཐོབ་པ་ཡིན། བརྟན་པ་ཐོབ་ན་ཤིང་དེ་ལ་སྦྲུལ་དེ་ཀེ་རེ་འཛེག་པ་བཞིན་དུ་དེ་ལས་སུ་རུང་བ་ཡིན། ནངས་པར་བླ་མ་ཨ་བྷྱ་དང༌། རྩ་མི་གཉིས་ཀས་ལྟར་བྱོན་པས་གྲུབ་པ་ཐོབ་ནས་འདུག་པས། གཉིས་ཀས་བཀུར་བྱས་ནས་བྱོན། ཁྲོམ་ཆེན་པོ་འདུས། ཟངས་གླིང་ན་ཕར་གྲགས་པས་ཀུ་ཐིག་གིས་སོང་ངོ༌། །དེ་ཡང་ཡི་དམ་ལྷ་ལ་རྩེ་གཉིས་མེད་པར་རྩེ་གཅིག་པ་ལས་བྱུང་བ་ཡིན། ཞོགས་པ་རྡོ་རྗེའམ། གཤིན་རེ་ཐུལ་བ་ལྟ་བུ་ཞིག་དགོས་པ་ཡིན། བསྐྱེད་རིམ་ལ་རྩེ་གཅིག་ཏུ་བསྒོམས་པས་དེ་ལ་དུབ་པའི་དུས་སུ་ཕྱག་རྒྱ་ཆེན་པོར་ངོ་བོ་ཉིད་ཀྱིས་འཇུག

དེའི་དུས་སུ་ཟུང་འཇུག་བཤའ་མ་ཞིག་ཡིན་པས། དེ་ལ་དུས་ཀྱི་སྣ་རྩེར་ཟེར་བ་ཡིན། དེ་མ་ཤེས་ན་དུས་ཀྱི་སྣ་རྩེ་མ་ཤེས་པ་ཡིན། རྗེ་བཙུན་མི་ལའི་ཞལ་ནས། དུས་ཀྱི་སྣ་རྩེར་བྱིན་རླབས་མ་ལྡན་ན། །ཕྱི་དང་ནང་གི་སྤྱོད་པས་དགོས་པ་ཆུང༌། །ཞེས་གསུང༌། དེས་ན་ཡི་དམ་ལྷའི་སྒྱུ་ལུས་ཀྱི་དགོས་པ་ཡི་དམ་ལྷ་རྩེ་གཅིག་ཏུ་བསྒོམ། དེ་ནས་མདུན་གྱི་ཐང་སྐུ་ལ་བལྟས་ལ། གསལ་བདོ་བའི་དུས་སུ་རང་ལ་བསྟིམ་ལ། རང་གི་ལུས་ཡི་དམ་གྱི་ལྷ་ཁ་མདོག་ཕྱག་མཚན། སྐྱེ་མཆེད་རྒྱན་ཆ་ལུགས་ལ་སོགས་པ་མ་ཚང་བ་མེད་པ་ཤིན་ཏུ་གསལ་བར་བསྒོམ། གདན་ཤིན་ཏུ་གསལ་བ་གལ་ཆེ། དེ་ནས་མི་གསལ་བའི་དུས་སུ་སྐུ་གཟུགས་ལ་བལྟ། དེ་གསལ་བའི་དུས་སུ་ཡི་དམ་གྱི་ལྷ་སྒོམ་ཞིང༌། དེ་ཁོ་ན་བཞིན་དུ་རྒྱུན་ཆད་མེད་པར་ཉམས་སུ་བླང་བར་བྱས་པས། རང་ཉིད་ཀྱི་ཕུང་པོ་ཁམས་དང་སྐྱེ་མཆེད་ཐམས་ཅད་ཡང་དག་པར་རྫོགས་པའི་སངས་རྒྱས་ཡིན་པའི་ངེས་ཤེས་སྐྱེ། དེ་སྐྱེས་པའི་དུས་སུ་ཡི་དམ་ལྷའི་སྒྱུ་ལུས་འབྱོངས་པ་ཡིན་པས། རྒྱུན་ཆད་མེད་པར་ཉམས་སུ་བླངས་པར་བྱའོ། །རིམ་པ་གཉིས་པའོ། །སྐུའི་རྣམ་པར་འགྱུར་བ་ནི། གདོད་མ་ནས་ཕུང་པོ་ཁམས་དང་སྐྱེ་མཆེད་ཐམས་ཅད་སངས་རྒྱས་ཡིན་པ་ལ་ཡིན་པར་མ་ཤེས་པས་འཁོར་བར་འཁྱམས་པ་ཡིན་པར། བླ་མ་སངས་རྒྱས་ཀྱིས་ངོ་སྤྲད་པས་ཐ་ལམ་གྱི་ལུས་ལ་ཞེན་པ་ལོག་ནས། ཕུང་པོ་ཁམས་དང་སྐྱེ་མཆེད་ལ་ཐམས་ཅད་གདོད་མ་ནས་སངས་རྒྱས་ཡིན་པའི་ངེས་ཤེས་སྐྱེས་པའི་དུས་སུ་དེ་ལ་གོམས་པར་བྱེད་དགོས། རྒྱུན་ཆད་མེད་པར་ཉམས་སུ་ལེན་པར་བྱེད་པ་ལ་དམ་ཚིག་ཏུ་མི་དགེ་བ་བཅུ་སྤང་ཞིང་ཐ་མལ་གྱི་ལུས་ངག་ཡིད་གསུམ་དུ་སྐད་ཅིག་ཙམ་རེ་སོང་ན་ཡང༌། ཕུང་པོ་སངས་རྒྱས་མངའ་བདག་ལ་བརྙས་ཤིང་རྩ་ལྟུང་འབྱུང་བར་གསུངས་པས། རྡོ་རྗེ་འཆང་གི་དམ་ཚིག་ཉམས་ན་དངོས་གྲུབ་མི་འབྱུང་བར། དེས་ན་ཐ་མལ་གྱི་ལུས་ངག་ཡིད་གསུམ་དུ་སྐད་ཅིག་ཙམ་ཡང་མ་སོང་བར། འགྲོ་འཆག་ཉལ་འདུག་སྤྱོད་ལམ་ཅི་བྱེད་ཐམས་ཅད་སྐུའི་རྣམ་པར་འགྱུར་བ་འབའ་ཞིག་གིས་ཉམས་སུ་བླང་བར་བྱའོ། །དེ་ལྟར་ཉམས་སུ་བླངས་པས་སྒྱུ་མ་ལྟ་བུའི་ཏིང་ངེ་འཛིན་རྒྱུད་ལ་སྐྱེ་སྟེ།

འཁོར་འདས་ཀྱི་ཆོས་ཐམས་ཅད་སྒྱུ་མར་ཤེས། སྒྱུ་མ་རྟེན་འབྲེལ་དུ་ཤེས། རྟེན་འབྲེལ་སྐད་ཅིག་མ་ཤེས། སྐད་ཅིག་མ་རྐྱེན་ལས་སྐྱེས་པར་ཤེས། རྐྱེན་མ་སྐྱེས་པར་ཤེས། མ་སྐྱེས་པ་སྟོང་པར་ཤེས། དེ་ནས་སྐྱེས་པ་དང་མ་སྐྱེས་པ་ཟུང་འཇུག་ཏུ་ཤེས། དེས་དང་པོ་ནས་མི་སློབ་པའི་ཟུང་འཇུག་ཏུ་གནས་པར་ཤེས། དེའི་བརྡར་ལྷ་ཡང་དང་པོ་ནས་ཟུང་འཇུག་ཏུ་ཤེས། དེའི་རྒྱུན་གོམས་པར་བྱས་པས་སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་ཏེ། ལུས་རགས་པར་འཛིན་པའི་རྣམ་པར་རྟོག་པའི་དྲི་མ་དག་ནས། ཕྲ་བ་བག་ལ་ཉལ་བ་རྣམས་མངོན་དུ་གྱུར་ཏེ། དེ་ཡེ་ཤེས་སུ་གྱུར་ནས། ཡེ་ཤེས་དེ་ཆོས་ཐམས་ཅད་སྟོང་པ་གཅིག་པུ་མཉམ་པ་ཉིད་ཐུགས་སུ་ཆུད་དེ། སོ་སོར་འཛིན་པ་སྒོམ་ཡང་མི་སྐྱེའོ། །དེའི་ཡོན་ཏན་སེམས་ཅན་ཐམས་ཅད་ཀྱི་མདུན་དུ་ལུས་ཀྱི་བཀོད་པ་དཔག་ཏུ་མེད་པ་སྟོན་ནུས་ཏེ། དཔེར་ན་རྗེ་བཙུན་སྤྱན་རས་གཟིགས་སམ། འཇམ་དཔལ་ལྟ་བུའོ། །སྒྱུ་མ་ལྟ་བུའི་ཏིང་ངེ་འཛིན་མཐར་ཕྱིན་པས་ཕྱོགས་བཅུའི་སངས་རྒྱས་ཇི་སྙེད་ཅིག་བཞུགས་པ་དེ་སྙེད་ཀྱི་མདུན་དུ་སྤྱན་རས་གཟིགས་རེ་རེ་བྱོན་ནས། དེ་འཁོར་གྱི་གཙོ་བོར་གྱུར་ནས་འགྲོ་བ་སྨིན་པ་དང་གྲོལ་བར་བྱེད་པ་ལྟ་བུ་འབྱུང༌། དེ་ནས་སྒྱུ་མ་ལྟ་བུའི་ཏིང་ངེ་འཛིན་ཡི་དམ་ལྷའི་སྒྱུ་ལུས་གོམས་པར་བྱེད་པ་ནི་ཤིན་ཏུ་གསལ་བ་གལ་ཆེ་སྟེ། དེ་གསལ་བར་བྱེད་ཐབས་ནི། ཁམས་བྱང་ཆུབ་ཀྱི་སེམས་མ་ཉམས་པར་བསྲུང་བ་དང༌། གཞན་ཡང་དམ་ཚིག་གི་རྫས། རྗེ་བཙུན་འཕགས་པ་སྤྱན་རས་གཟིགས་ལྟ་བུ་སྒོམ་པ་ཡིན་ན་ཕྲེང་བ་དཀར་པོ་ཚགས་བྱ། སྐུ་མདོག་མི་གསལ་བའི་དུས་སུ་དེ་ལ་བལྟས་ནས་སྒོམ་པ་ནི་ཁ་དོག་མི་གསལ་བ་གསལ་བར་བྱེད་པའི་མན་ངག་གོ། །དེ་དམ་ཚིག་རྫས་ཡིན་པས་སྦ་བར་བྱའོ། །བདེ་མཆོག་ཡིན་ན་དཔའ་བོ་དཔའ་མོའི་རུས་རྒྱན་གོན་དུ་བཅུག་ནས་དེ་ལ་བལྟ། ཡི་དམ་ལྷའི་སྐུ་གཟུགས་བལྟས་པས་མི་གསལ་བ་གསལ་བར་འགྱུར་རོ། །དུས་ཚོད་ནི།

ནངས་པར་སྔ་དྲོའི་དུས་སུ་ཁ་ནུབ་བྱང་མཚམས་སུ་བལྟས་ནས་བསྒོམ་པ་གསལ། ཕྱེད་ཀྱི་དུས་སུ་ཁ་བྱང་དུ་བལྟས་ནས་བསྒོམ་པ་དང༌། དགོང་མོའི་དུས་སུ་ཁ་ཤར་དུ་བལྟས་ནས་བསྒོམ་པ་ནི་ལྷག་པར་གསལ་བའི་གནད་ཡིན། དེ་ཉམས་སུ་ལེན་པ་ནི་སྐུའི་རྣམ་པར་འགྱུར་བ་ལུས་དག་པར་བྱེད་པའི་རིམ་པ་གསུམ་པའོ། །དེ་ནས་ངག་གི་རྣམ་པར་འགྱུར་བ་ནི་སྤྱིར་ངག་གི་དོན་ཚིག་སྨྲ་བ་ཉུང་བར་བྱ་ཞིང་ངག་བདེན་པའི་ཚིག་ཏུ་སྨྲ་བ་དང༌། ཡི་དམ་ལྷའི་སྙིང་པོ་བགྲངས་བ་དང༌། ངག་ཅི་སྨྲ་ཐམས་ཅད་སངས་རྒྱས་ཀྱི་གསུང་གི་རྣམ་པར་སྨྲ་བར་བྱའོ། །དེ་ལྟར་ཉམས་སུ་བླངས་པས་ངག་གི་ཉེས་པ་བཞི་དག་ནས། ངག་བདེན་པའི་ཚིག་འགྲུབ་པར་འགྱུར་ཏེ། ཆུ་བོ་ཁྱོད་གྱེན་ལ་ལོག་བྱས་པས་གྱེན་དུ་ལོག་པ་སློབ་དཔོན་ལྭ་བ་པ་དང༌། རྒྱལ་པོ་ཨིནྡྲ་བྷོ་དྷི་ལྟ་བུ་སྟེ། དེ་ལོག་པས་ངག་གིས་ཅི་སྨྲས་འགྲུབ་པར་འགྱུར་རོ། །ངག་དག་པའི་རིམ་པ་སྟེ་རིམ་པ་བཞི་པའོ། །དེ་ནས་གཉིད་ཀྱི་རྣམ་པར་འགྱུར་བ་ནི། ཉིན་པར་དགེ་སྦྱོར་གྱི་ཤུགས་མེད་ན་ནུབ་མོ་རྨི་ལམ་མི་ཟིན་པས། ཉིན་པར་དགེ་སྦྱོར་གྱི་ཤུགས་བསྐྱེད་པ་གལ་ཆེ། ཡང་ཉིན་པར་སྒྱུ་ལུས་སྒོམ་པས་མཚན་མོ་རྨི་ལམ་ལ་གནད་དུ་འགྲོ་བ་དང༌། ཉིན་པར་དང་སྲོད་དགུང་ལ་རྒྱུན་ཆད་མེད་པར་བསྒོམ་པར་བྱའོ། །དེ་ཡང་ཉིན་པར་གྱི་དུས་སུ་འགྲོ་འཆག་ཉལ་འདུག་སྤྱོད་ལམ་རྣམ་བཞིར་ཅི་སྣང་བ་ཐམས་ཅད་རྨི་ལམ་ཡིན་པར་འདུག་སྙམ་དུ་རྨི་ལམ་དུ་ཤེས་པར་བྱ། འཁོར་འདས་ཀྱི་ཆོས་ཐམས་ཅད་སྒྱུ་མ་རྨི་ལམ་ཡིན། རྨི་ལམ་ལ་རང་བཞིན་མེད་པ་ཡིན། རྨི་ལམ་དུ་ལྔ་ལྡན་བསྒོམ་པར་བྱ་སྙམ་པའི་དྲན་པ་དང་འདུན་པ་དྲག་པོས་དཀྲི་བར་བྱ་ཞིང༌། དགེ་སྦྱོར་ཅི་བྱེད་ཀྱང་མངོན་དུ་དྲན་པར་བྱའོ། །གཞན་ཡང་འཆི་བ་དང་མི་རྟག་པ་བསམ་པ་དང༌། སྐྱོ་ཤས་ཆེན་པོ་བསྐྱེད་པར་བྱ་ཞིང༌། འདུ་འཛིའི་གཡེངས་བ་ཐམས་ཅད་སྤངས་ལ། དེ་ལྟར་རྒྱུན་ཆད་མེད་པས་མི་ཟིན་ཁ་མེད་ཡིན།

འཛིན་པའི་དུས་ནི། གཉིད་དུ་མ་སོང་བའི་དུས་སུ། བླ་མ་ཡི་དམ་ཇོ་བོ་དཀོན་མཆོག་གསུམ་ལ་ཅིས་ཀྱང་རྨི་ལམ་ཟིན་པར་མཛད་དུ་གསོལ། ཞེས་གསོལ་བ་བཏབ་ཅིང་མོས་གུས་ཀྱི་ཤུགས་བསྐྱེད་ལ། དེ་ནས་ལམ་དུ་བཏང་བ་ནི། བདག་གི་གཏི་མུག་གཉིད་དང་རྨུགས་པ་འདིས། བདག་དང་ཁམས་གསུམ་གྱི་སེམས་ཅན་ཐམས་ཅད་གཉིད་དང་རྨུགས་པ་ཐམས་ཅད་དག་པར་གྱུར་ཅིག་སྙམ་དུ་བརྣག་པར་བྱ་བ་དང༌། དེ་ནས་བདག་དང་ཁམས་གསུམ་གྱི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཅིས་ཀྱང་རྨི་ལམ་ཟིན་པར་བྱ་སྙམ་པའི་དྲན་པ་དང་འདུན་པ་དྲག་པོས་སེམས་བསྐྱེད་པ་ལ་སོགས་བྱའོ། །དེ་ནས་ལྔ་ལྡན་ལ་རྨི་ལམ་དུ་བོགས་ཅི་ཐོན་བྱའོ། །དེ་ལྟར་བྱས་པས། བར་དེར་ཤེས་པ་དྭངས་པ་ཞིག་འོང༌། དེ་ནས་ལྟེ་བའི་འོག་ཏུ་བླ་མ་བསྒོམ་པར་བྱ་ཞིང༌། རྨི་ལམ་ཟིན་པའི་འདུན་པ་དང་ཕྱག་རྒྱ་ཆེན་པོ་གཉིས་ཟུང་འཇུག་ཏུ་སྒོམ་པ་ལ་འདུན་པ་གཏད་པར་བྱའོ། །ཟིན་པའི་རྟགས་ནི་ཤེས་པ་གསལ་བ་དང་དྭངས་པ་དང༌། མི་རྟོག་པའི་ངང་དུ་ཕྲིལ་གྱིས་འགྲོ། ཡང་ན་ཤེས་པ་ཟང་ཟིང་གི་རྣམ་པ་ཅན་དེ་འོང༌། དེའི་དུས་སུ་རྨི་ལམ་ལ་གནད་དུ་འགྲོ་བ་ཡིན་པས། འདི་ཐམས་ཅད་རྨི་ལམ་ཡིན་པར་འདུག་སྙམ་པའི་དྲན་པས་ཟིན་པར་བྱས་ལ། ཉིན་པར་དགེ་སྦྱོར་ཇི་ལྟར་བྱེད་པ་བཞིན་ཉམས་སུ་བླང་བར་བྱའོ། །དེ་ལྟར་བྱས་པས་རྨི་ལམ་ལ་རྨི་ལམ་དུ་ཤེས་ཤིང་དགེ་སྦྱོར་ཉམས་སུ་མྱོང་ན་རྨི་ལམ་ཟིན་པས། དེ་ལ་གོམས་པར་བྱ་ཞིང་རིམ་གྱིས་ཇི་ལྟར་འདོད་པ་བཞིན་ཉམས་སུ་བླང་བར་བྱའོ། །མ་ཟིན་ན་སྙིང་གར་དམིགས་པ་གཏོད་པ་ལ་སོགས་པ་འོད་གསལ་གྱི་དམིགས་པ་ཇི་ལྟ་བ་བཞིན་དུ་བྱའོ། །རྨི་ལམ་ལ་ཉིན་པར་གྱི་དུས་སུ་དྲན་པ་དང་འདུན་པ་ལ་སྦྱོར་བ་གལ་ཆེ་བས་གཅིག་ཀྱང་མ་ཤོར་བར་གྱིས་གསུང༌། མ་ཟིན་པའི་སྐྱོན་མོས་གུས་ཆུང་བ་དང༌། དམ་ཚིག་ཉམས་པ་དང༌། དགེ་སྦྱོར་གྱི་ཕུག་མེད་པ་དང༌། གྲིབ་ཅན་ལ་བརྟེན་ཅིང་འགྲོགས་པ་དང༌།

དྲན་འདུན་གོམས་པ་ཤས་ཆུང་བས་ལན་པ་ཡིན། བག་ཆགས་ཀྱི་ས་བོན་འདག་པར་བྱེད་པ་ལ་གཉིད་འོད་གསལ་དུ་འཇུག་པ་འདི་དགོས་ཏེ། བག་ཆགས་ཀྱི་ས་བོན་མ་དག་ན་བག་ཆགས་ཀྱི་མཚམས་སྦྱོར་བའི་ཉོན་མོངས་པ་མི་སྤོངས་པས། འདི་ཐེག་པ་དམན་པ་ལས་ཁྱད་པར་འཕགས་པ་ཡིན་པས། འཕགས་པ་དགྲ་བཅོམ་པ་རྣམས་ལ་ཡང་འདི་མེད་པ་ཡིན་གསུང༌། འདི་ལ་གོམས་པར་བྱས་པས་རང་འཁོར་འདས་ཀྱི་ཆོས་ཐམས་ཅད་རྨི་ལམ་དུ་ཤེས། རྨི་ལམ་བག་ཆགས་སུ་ཤེས། བག་ཆགས་གདོད་མ་ནས་མ་སྐྱེས་པར་ཤེས། མ་སྐྱེས་པ་སྟོང་པས་ཁྱད་པར་བྱས་པས། དེས་གློ་བུར་གྱི་དྲི་མ་དག་ནས་མྱུར་དུ་བླ་ན་མེད་པའི་བྱང་ཆུབ་ཐོབ་པར་འགྱུར་རོ། །དེ་ལྟར་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་རྣམ་འགྱུར་གསུམ་པོ་འདི་ཉམས་སུ་བླངས་པས་མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ཐོབ་པར་འགྱུར་གསུང༌། དེ་སྒྱུ་ལུས་དག་པའི་ཡོན་ཏན་ཡིན་ནོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དང་པོ་ནས་རྨི་ལམ་དང་རྨི་ལམ་ཡིན་པ་ལ་ཡིན་པར་ཤེས་པར་བྱེད་པའི་ལེའུ་སྟེ་བཅུ་གཉིས་པའོ།། །།དེ་རྣམས་ཀྱིས་དཔལ་ཕག་མོ་གྲུ་པ་ཡན་ཆད་དེ་ལྟར་སློབ་མ་ཁྲིད་ནས་སངས་རྒྱས་སྒྲུབ་པ་ཡིན་ནོ། །རང་བརྩོན་འགྲུས་ཆུང་བས་དེ་རྣམས་ཀྱིས་སངས་རྒྱས་མ་ཐོབ་ན། དེ་ནི་ལུས་ལྟ་བུ་ལ་གེགས་སེལ་དང་བོགས་འདོན་སྙིང་ལྟ་བུ་ཆོས་རྗེ་རིན་པོ་ཆེས་མཛད་པ་ཡིན་ནོ། །གེགས་སེལ་དུ་ཆོས་དྲུག་གསར་མ་མཛད་པ་ཡིན།

དེའི་རྒྱུ་མཚན། དང་པོ་ཆོས་རྗེའི་ཡུམ་སྔ་བར་གྲོངས་ནས། དགུང་ལོ་བཅུ་གསུམ་ཙམ་ལོན་ཙ་ན་ལྕམ་སྲིང་མོ་ཆུང་བ་ཞིག་ཡོད་པས་དེ་ཁུར་གྱིན་ཀློག་ལ་འབྱོན་དགོས་པ་ལས། གཞུག་ན་དེ་ཡང་གྲོངས་ནས། ཕྱིས་ཚོགས་པ་སྐྱོང་བའི་དུས་སུ་ཡང༌། དེ་རྨི་ལམ་དུ་བྱུང་ཙ་ན་ཚོགས་པ་དེར་ཉེས་པ་ཆེན་པོ་རེ་ཡོང་བ་ཞིག་ཡོད། གཉིས་པ་ཕྱིས་བླ་མ་ངད་ཕུ་བ་གྲོངས་ནས། ཁོང་གི་སློབ་མ་མང་པོ་ཡར་ལ་བྱུང་བས། ཁོང་བླ་མ་བཟང་དྲགས་པས་ཁོང་གི་སློབ་མ་རྣམས་ལ་སྨོན་ལམ་བཏབ་པས་དཀའ་བར་བྱུང༌། ཕྱིས་རྨི་ལམ་ན་སྲོད་ཅིག་ལ་ཆོས་རྗེ་ལ་ཞིང་ཞིག་འདུག་པས། སྙེ་མ་རྡོག་གསུམ་གསུམ་ཙམ་ལས་མེད་པ་ཞིག་གི་ཉ་ར་མཛད་ཀྱིན་འདུག་པ་ཞིག་རྨིས། ཐོ་རངས་ལྕམ་སྲིང་མོ་དེ་རྨི་ལམ་དུ་བྱུང་ནས། དེ་ནས་ཆོས་དྲུག་གསར་མའི་རྨི་ལམ་འདི་བསྒོམས་པས། དེ་ནས་ཉེས་པ་མ་བྱུང་ངོ༌། །གསུམ་པ་གཅིག་ཁྲིད་ཅིག་མཛད་པས། བླ་མ་ངད་ཕུ་བའི་སློབ་མ་ཞིག་ན་རེ། ངེད་རང་གི་བླ་མ་ངད་ཕུ་བ་དང་ཆོས་རྗེ་གཉིས་སྒྲིགས་ནས་སྙིང་གར་སྒོམ་མམ། སྟེང་འོག་ཏུ་སྒོམ་ཟེར་བས། དེ་ནས་ཆོས་རྗེས་ཚོགས་སུ་ཆོས་སྐད་གཏོང་དུ་བཅུག་ནས། དགེ་འདུན་རྣམས་ལ། ད་ནང་བག་ཤེས་རབ་གྲགས་ཀྱི་སློབ་མ་ཞིག་ན་རེ། ང་དང་བག་ཤེས་རབ་གྲགས་གཉིས་སྒྲིགས་ནས་བསྒོམ་མམ། རྩིགས་ནས་བསྒོམ་ཟེར། དེ་ང་སྐྱུག་བྲོ། ཁོས་ཅི་ཤེས། ཁོ་ངའི་སློབ་མ་ཡིན། ཁོས་ཅི་ཡང་མི་ཤེས་པས། ང་རང་བསྒོམ་གསུང་ནས། ཆོས་རྗེ་རང་བསྒོམ་དུ་བཅུག་པས། རྨི་ལམ་ན་ཞིང་སྙེ་མ་མཐོ་རེ་ཙམ་པའི་གཉེར་བྱེད་པ་རྨིས་སོ། །དེ་ནས་དགེ་སྦྱོར་གྱི་གེགས་དེས་སོལ་བ་དང༌། བོགས་ཆེན་པོ་བྱུང་ངོ༌། །དེ་ནས་ཆོས་རྗེའི་ཞལ་ནས། བླ་མ་རིན་པོ་ཆེ་ལ་རྨི་ལམ་དང་བར་དོ་འདྲ་བ་ཡིན་པས་བར་དོའི་ཁྲིད་འདི་སྦྱོངས་གསུང་ནས། ཆོས་དྲུག་གསར་མ་འདི་ཁོང་པའི་སྙིང་དང་འདྲ་བས། ཟླ་བ་ཕྱེད་ཀྱིས་གྲུབ་པ་ཐོབ་པ་ཡིན་པས་འདི་ཚགས་གྱིས་ལ་བསྒོམ། ད་གཟོད་སྟོན་དགོས་པའི་དུས་ཤིག་ཡོད་དེ་ཙམ་སྟོན།

འདི་ལ་བྱོན་ན་ཆོས་དྲུག་རྙིང་མ་དང་འདྲ། ཆོས་དྲུག་གསར་མ་འདི། ཁོང་པའི་སྙིང་དང་འདྲ་བས། རྙིང་མ་བཞག་ནས་འདི་སྒོམ་པར་ཡོང་བས་ཁྱོད་ལ་གཏད་པ་ཡིན། ཁ་ཆེམས་རླུང་ལ་འཇོག་པ་ཡིན་པས་འདི་བསྒོམ། དང་པོ་ནས་སེམས་ཅན་སངས་རྒྱས་ཡིན་པ་ལ་གེགས་དམ་པོས་བསྡམས་ནས་མ་རྟོགས་པ་ཡིན་པས། དེ་རྟོགས་པར་བྱེད་པ་ལ་ཆོས་སྒོ་ཕྱེ་ནས། དང་པོ་ཡི་གེ་བརྒྱ་པས་སྡིག་སྒྲིབ་ཆེན་པོའི་གེགས་སེལ། དེ་ནས་ཕྱག་རྒྱ་ཆེན་པོ་བཏབ་ནས་ལུས་ཀྱི་འཁྲུལ་འཁོར་དང་ལྔ་ལྡན་སྒོམ་དུ་འཇུག ཉམས་ལྟ་ལན་བདུན་བྱས་ཏེ་འཁྲུལ་འཁོར་ལོག་པ་དང༌། རྣམ་རྟོག་རྒོད་པའི་གེགས་སེལ། དེ་ནས་བོགས་འདོན་བྱས་ནས་རྣམ་རྟོག་ཕྲ་མོའི་གེགས་བསལ་ནས། གེགས་དང་བྲལ་བ་དང་ཕྱག་རྒྱ་ཆེན་པོ་སྐྱེ། དེ་བྱུང་ཡང་ངོ་མ་ཤེས་པ་དེ་རྩེ་གཅིག་ཡིན། བླ་མའི་གསུང་གིས་ངོ་མ་ཤེས་པའི་གེགས་དེ་བསལ་ནས། ད་ལྟ་ཁྱོད་རང་ལ་སྐྱེས་པ་དེ་ཕྱག་རྒྱ་ཆེན་པོ་ཡིན་བྱས་ནས་ངོ་སྤྲད་པས། མ་རྟོགས་པའི་གེགས་དེས་བསལ་ནས་སེམས་རྟོག་མེད་དེ་རྟོགས་ནས་ཡོང༌། དེ་སྤྲོས་བྲལ་ཡིན། དེ་ནས་རྣམ་པར་རྟོག་པའི་གེགས་ལ་རྡུགས་པས། གེགས་དེས་བསལ་བ་ལ་གཏུམ་མོ་བསྒོམ་ཏེ། འོད་གསལ་གྱིས་སྟོང་པར་བོགས་འདོན། དེ་ནས་རླུང་སེམས་ནང་དུ་གནས་པས་འདོད་ཆགས་ཀྱི་གེགས་སྡང་སྟེ། དེ་སེལ་བ་ལ་གསུམ་ཁྲིད་བསྒོམ། དེ་ཐོན་ཆོས་ཀྱིས་འོད་གསལ་དུ་བསྒྱུར། དེའི་དུས་སུ་སེམས་སྤྲོས་བྲལ་དུ་རྟོགས་ཀྱང་ལུས་དང་སྣང་བ་ཨ་འཐས་སུ་ཆགས་པའི་གེགས་འབྱུང༌། གེགས་དེ་སེལ་བར་བྱེད་པ་རྨི་ལམ་གྱི་ཁྲིད་བསྒོམ། དེ་འོད་གསལ་གྱི་སྟོང་པར་བོགས་འདོན། སྣང་བ་རྨི་ལམ་དུ་བལྟ་ཤེས་ཀྱང༌། ད་རུང་ལུས་ཐ་མལ་པའི་ལུས་ལ་ཞེན་པའི་གེགས་བྱུང༌། དེ་བསལ་བར་བྱེད་པ་ལ་སྒྱུ་ལུས་བསྒོམ། དེ་འོད་གསལ་གྱི་སྟོང་པར་བོགས་འདོན། འོད་གསལ་དེ་གཉིད་མ་ལོག་པར་ཡོད་ཀྱང་གཉིད་ཀྱི་གེགས་ལ་རྡུགས་ནས་རྨི་ལམ་དུ་མི་འདྲོངས་པས། གེགས་དེ་སེལ་བ་ལ་འོད་གསལ་གྱི་ཁྲིད་བསྒོམ།

དེ་ལྟར་བསྒོམས་ཀྱང་ཚེ་འདིར་སངས་རྒྱས་མ་ཐོབ་ན་འཆི་ཁར་ལུས་འཕོས་པས་བསམ་པའི་རང་གཟུགས་དག་ནས་སངས་རྒྱས་ཐོབ་དགོས་པས་འཕོ་བ་སྦྱང༌། དེ་འོད་གསལ་ལ་འཕོ། དེ་ཡང་འཕོ་བ་གནད་དུ་མ་སོང་ན་བར་དོར་འོད་གསལ་འཛིན་དགོས་པས་ད་ལྟ་བར་དོ་སྦྱང༌། དེ་འོད་གསལ་དུ་བསྒྱུར། དེ་ལྟར་གང་ལ་གང་དགོས་ཀྱི་དུས་སུ་སྒོམ་པ་ཡིན། སེམས་མི་གནས་པ་གནས་པར་འདོད་ན་བསམ་གཏན་ཐུན་འཇོག་མ་བསྒོམ། དེ་འོད་གསལ་དུ་བསྒྱུར། ལོངས་སྤྱོད་ཆེ་བར་འདོད་ནས་བསོད་སྙོམས་ཀྱི་ཁྲིད་བསྒོམ། དེ་འོད་གསལ་དུ་བསྒྱུར། བདེ་བ་བསྐྱེད་པར་འདོད་ན་ཐིག་ལེའི་ཁྲིད་བསྒོམ། དེ་འོད་གསལ་དུ་བསྒྱུར། བསྐྱེད་རིམ་ལ་བརྟན་པ་ཐོབ་པར་འདོད་ན་བསྐྱེད་རིམ་བཟླས་པ་སྦྱོར་བའི་ཁྲིད་བསྒོམ། དེ་འོད་གསལ་དུ་བསྒྱུར། རྟག་ཏུ་བླ་མའི་ཞལ་མཐོང་བར་འདོད་ན་འཁོར་ལོ་བཞིའི་བླ་མའི་ཁྲིད་བསྒོམ། དེ་འོད་གསལ་དུ་བསྒྱུར། ཆོས་དྲུག་གསར་རྙིང་གིས་གེགས་ཐམས་ཅད་སེལ་དགོས་པར་བསམ་མོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དོན་གྱི་ཁྲིད་ཀྱི་གེགས་སེལ་བསྟན་པའི་ལེའུ་སྟེ་བཅུ་གསུམ་པའོ།། །།གེགས་རྣམས་བསལ་ནས་ཡོན་ཏན་བོགས་འདོན་པ་ལ་ཟབ་ཆོས་རྣམས་དགོས་པ་ཡིན་པས། རྩེ་གཅིག་ནས་སྒོམ་མེད་མན་ཆད་ལ་ཆོས་དྲུག་སྤྱིའི་ཆིངས་སུ་བསྟན་པ་ཞིག་ཡོད་ན་ཡང༌། དང་པོ་སྤྲོས་བྲལ་གྱི་དུས་སུ་རྗེས་ཤེས་ཨ་འཐས་པའི་གེགས་ཡོད་པས་དེ་སེལ་བ་དང༌། སྐྱོན་ཡོན་ཏན་དུ་བསྒྱུར་ན་བཅུ་ཆོས་བསྒོམ། དེ་ནས་རླུང་སེམས་ནང་དུ་གནས་པས་འདོད་ཆགས་སྐྱེ་བའི་གེགས་ཡོང༌། དེ་སེལ་བ་དང་གསང་སྔགས་ཀྱིས་སྐྱོན་ཡོན་ཏན་དུ་སྒྱུར་ན་སུམ་ཆོས་བསྒོམ། རོ་གཅིག་དང་པོའི་བག་ཆགས་ཀྱི་ས་བོན་རྣམས་གནས་པ་མེད་པར་ལངས་ཡོང་བས། གེགས་དེ་སེལ་བ་དང་སྒྱུར་བ་ལ་མཁས་ཤིང་འབྲས་བུ་སྐྱོན་མེད་ཐོབ་པར་འདོད་ན་འཁོར་ལོ་མ་བསྒོམ། དེས་སངས་རྒྱའོ། །དེས་སངས་མ་རྒྱས་ན། བག་ཆགས་ཀྱི་ས་བོན་མ་ལྷོངས་པས་མི་འདག་པའི་གེགས་ཡིན།

གེགས་དེ་སེལ་བ་ལ་རོ་གཅིག་བར་པ་ལ་བག་ཆགས་ཀྱི་ས་བོན་དག་པར་བྱས་ནས་རིགས་ལྔའི་གྲུབ་པ་ཐོབ་པར་འདོད་ན་འཁོར་ལོ་ལྔ་མ་བསྒོམ། ཀུན་རྫོབ་དོན་དམ་གྱི་གཤིས་ཀྱི་གནས་ལུགས་རྟོགས་པར་བྱས་ནས་སངས་རྒྱ་བར་འདོད་ན་གཤིས་ངོ་སྤྲོད་བསྒོམ། བཟང་ངན་དུས་ཀྱི་མཚམས་འབྱེད་ན་རླུང་ལྟས་བརྟག་པའི་རྩ་བ་ཅན་བསྒོམ། དབང་པོ་ལྔ་ཡིས་ཕྱག་རྒྱ་ཆེན་པོ་ངོས་འཛིན་དུས་ལྭ་ཝ་པའི་ཚིག་བསྡུས་བསྒོམ། དགེ་སྡིག་གི་མཚམས་འབྱེད་ན་ལུང་མ་བསྟན་ངོས་འཛིན་བསྒོམ། ཕྲིན་ལས་བཞི་ལ་དབང་ཐོབ་པར་འདོད་ན་འཁོར་ལོ་བཞིའི་དེ་ཉིད་བསྒོམ། གསང་སྔགས་ཀྱི་མཐིལ་གོ་བས་ཤེས་བྱའི་སྒྲིབ་པ་དག་པར་འདོད་ན་རྩ་རླུང་མ་བསྒོམ། ཆོས་རྣམས་གང་ཟག་གཅིག་ཏུ་འཁྱེར་ཤེས་པར་འདོད་ན་ཆོས་དྲུག་སྤྱིའི་ཆིངས་བསྒོམ། དེ་རྣམས་ཀྱིས་འབྲས་བུ་སོ་སོར་ཐོབ་བོ། །ཐེག་པ་ཆེན་པོའི་ཚུལ། གེགས་སེལ་བདུད་རྩི་དཔུང་པ་ལས། ཟབ་ཆོས་དགོས་པར་བསྟན་པའི་ལེའི་སྟེ་བཅུ་བཞི་པའོ།། །།དེ་ལྟར་ཟབ་ཆོས་རྣམས་བསྒོམས་པས། སྟོང་པ་ཉིད་ལ་རྒྱུ་འབྲས་གནས་ས་མ་རྙེད་པར། ལངས་རྩིས་བྱེད་པ་ལས། དེ་ལུས་གསུམ་ལ་སོགས་གསུམ་ལ་ཡོང་བས། དེའི་གེགས་ལ་རྡུགས་ ཐུག་པའམ་ཐོགས་པ་ ན། གེགས་དེ་སེལ་བ་དང་ཡོན་ཏན་བོགས་འདོན་པ་ལ། ལས་ཆོས་རྣམས་དགོས་པས་བར་ཆད་ཐམས་ཅད་དང་པོ་མ་བྱུང་བ་ནས་སྲུང་དགོས་པས། རང་གཅིག་པུའི་བར་ཆད་བསལ་བས་ཆོག་ན་སྐུ་གསུང་ཐུགས་ཀྱི་སྲུང་འཁོར་བསྒོམ། རང་འཁོར་དང་བཅས་པ་སྲུང་དགོས་ན་བསྲུང་འཁོར་ཞལ་གདམས་མ་དང༌། གཏུམ་པོ་སུམ་བརྩེགས་དང༌། བདེ་མཆོག་གི་སྲུང་འཁོར་བསྒོམ། མི་གནད་ཅན་གྱི་གེགས་ལ་རྡུགས་ན་དབང་བསྡུད་བསྒོམ། ལྟས་བཟང་ངན་གྱི་གེགས་ལ་རྡུགས་ན་ཉམས་གསུམ་གྱི་གདམས་ངག་བསྒོམ། གདོན་དྲག་པོའི་གེགས་ལ་རྡུགས་ན་ཀླུ་ཆེན་བརྒྱད་ཀྱི་གདམས་ངག་བསྒོམ། མཁའ་འགྲོ་མའི་རྒྱས་ཐེབས་པའམ། འདྲེས་འཁྲིད་པ་ལྟ་བུའི་གེགས་ལ་རྡུགས་ན་ཨ་གཅིག་པད་དཀར་གྱི་གདམས་ངག་བསྒོམ།

ལྷན་ཅིག་སྐྱེས་པའི་ལྷ་འདྲེའི་གེགས་བྱུང་ན་གསེར་ཆོས་ཀྱི་གདམས་ངག་བསྒོམ། དཀོར་ཟས་ཀྱི་གེགས་ལ་རྡུགས་ན་ཁ་ཟས་ཀྱི་རྣལ་འབྱོར་བསྒོམ། བདེ་བ་ཤས་ཆུང་བའི་གེགས་ལ་རྡུགས་ན་ལྷན་སྐྱེས་སྙོམས་འཇུག་བསྒོམ། འཆི་རྟགས་ཐམས་ཅད་ཟློག་ན་ཀུ་སཱ་ལིའི་ཚོགས་གསོག་བསྒོམ། ཅིས་ཀྱང་མི་ཟློག་པའི་འཆི་རྟགས་ལས་ཀྱི་གེགས་ལ་རྡུགས་ན་རྟ་རྟོད་ཕུར་ལ་གནོན་པའི་གདམས་ངག་བསྒོམ། བསམ་པའི་དོན་མ་གྲུབ་པའི་གེགས་ལ་རྡུགས་ན་དོན་གྲུབ་ལུགས་གསུམ་གྱི་གདམས་ངག་སྒོམ། བདེ་སྐྱིད་འབྱུང་ལུགས་འཁྲུལ་བའི་གེགས་ལ་རྡུགས་ན་གཡོན་པ་ཀུན་སྤྱོད་བསྒོམ། གདོད་མ་ནས་ལྷ་ཡིན་པ་ངོ་མ་ཤེས་པའི་གེགས་ལ་རྡུགས་ན་གསང་སྔགས་བཙན་ཐབས་སུ་ངོ་སྤྲོད་པ་བསྒོམ། སངས་རྒྱས་དང་བླ་མའི་སྐུའི་དགྲ་ལ་རྡུགས་ན་སྦྱོར་གྲོལ་གྱི་གདམས་ངག་བསྒོམ། བདེ་བ་སྐྱེར་མ་འདོད་ན་སྟེང་སྒོ་རྦ་རླབས་ཀྱི་གདམས་ངག་བསྒོམ། དེས་ཀྱང་མ་སྐྱེས་ན་འོག་སྒོ་སྙོམས་འཇུག་གི་གདམས་ངག་བསྒོམ། དེས་ཀྱང་མ་སྐྱེས་ན་གཏུམ་མོ་ཙཎྜ་ལིའི་གདམས་ངག་བསྒོམ། བདེ་བ་དང་ཉམས་མྱོང་གསང་མི་ཐུབ་པའི་གེགས་ལ་རྡུགས་ན་སྲོག་རྟ་རྔ་ཙམ་ཞིག་འཚོ་ཤེས་པའི་གདམས་ངག་སྒོམ། བདེ་བ་མི་ཐུབ་པའི་གེགས་བྱུང་ན་སྲོག་བྱའི་སྒོ་ང་ཙམ་ཅིག་ཟ་ཤེས་པའི་གདམས་ངག་བསྒོམ། བདེ་སྟོང་འབྱེད་མི་ཤེས་པའི་གེགས་བྱུང་ན་དེའི་དུས་སུ་ཞག་ཉ་མིག་ཙམ་ཞིག་ཉབ་ཤེས་པའི་གདམས་ངག་བསྒོམ། མཁའ་འགྲོ་མའི་བར་ཆད་ཀྱི་གེགས་བྱུང་ན་མཁའ་འགྲོའི་སྲོག་འཚོའི་གདམས་ངག་བསྒོམ། ལྟས་ངན་གྱི་རླུང་གི་གེགས་ལ་རྡུགས་ན་ནུ་མ་བཅུད་ལ་འབོར་བའི་གདམས་ངག་བསྒོམ། ཐ་མལ་གྱི་ལུས་ངག་ཡིད་གསུམ་གྱི་གེགས་ལ་རྡུགས་ན་བཅུད་པ་གསུམ་གྱི་འཁྲུལ་འཁོར་བསྒོམ་མོ། །ལས་ཆོས་ཀྱི་ཆོས་སྐོར་གྱིས་ལྟས་ངན་གྱི་གེགས་སེལ་དགོས། ལྟས་བཟང་པོ་བོགས་འདོན་དགོས་སོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། ལས་ཆོས་དགོས་པར་བསྟན་པའི་ལེའུ་སྟེ་བཅོ་ལྔ་པའོ།།

།།དེས་ཀྱང་མ་ཐུབ་པར་སྐྱེ་བ་སྔ་མའི་ལས་ངན་རྣམས། སྟོང་པ་བསྒོམས་པས་ལྷོངས་ནས་ནད་དུ་ལངས་ན། ན་ཚའི་གེགས་ལ་རྡུགས་ནས་འགྲོ་བས་དེ་སེལ་བ་ལ། རྟེན་འབྲེལ་དང༌། འཁྲུལ་འཁོར་དང༌། དམིགས་པ་གསུམ་གྱིས་སེལ་དགོས། དམིགས་པས་མི་ཟིན་པ་དང་ཆོས་མེད་པ་ལ་རྟེན་འབྲེལ་དང་འཁྲུལ་འཁོར་གྱིས་གེགས་སེལ་བ་ཡིན། སློབ་དཔོན་རྩི་ལུང་པ་དང་སློབ་དཔོན་རྩག་གཉིས་ཀ་ཆོས་རྗེའི་རྟེན་འབྲེལ་གྱིས་ནད་ཀྱི་གེགས་བསལ་བ་ཡིན། ནད་ངོས་མ་ཟིན་པའི་གེགས་བྱུང་ན་དཀྱིལ་ཀྲུང་དང་ནད་བརྒྱ་སྨན་གཅིག་གིས་སོས་པ་ཡིན་པས་དེ་བསྒོམ། སྤྱིར་ནད་ཐམས་ཅད་འབྱུང་བར་བྱེད་པའི་རྒྱུ་རྐྱེན་གཉིས། གནས་པར་བྱེད་པའི་གཞི། འཇིག་པར་བྱེད་པའི་བཅོས་དང་གསུམ་ཡིན་ནོ། །དང་པོ་འབྱུང་བར་བྱེད་པའི་རྒྱུ་ནི། སྔོན་ཐོག་མ་མེད་པ་ནས་བསགས་པའི་ལས་ངན་གྱི་རྒྱུ་ནི་རང་ལ་སྨིན་པ་ཡིན། དེ་ལྡང་བའི་རྐྱེན་ནི་ཉོན་མོངས་པ་ཡིན་ཏེ། དེ་ཡང་འདོད་ཆགས་ལས་གྲང་ནད་ལྡང༌། གདོན་མོ་གདོན་གནོད། ཞེ་སྡང་ལས་རླུང་ངམ་ཚད་པའི་ནད་ལྡང༌། གདོན་ཕོ་གདོན་གནོད། གཏི་མུག་ལས་བད་ཀན་ལྡང༌། མཛེའི་རིགས་རྣམས་ལྡང༌། གདོན་ས་བདག་གནོད། ང་རྒྱལ་ལས་མཁྲིས་པའི་ནད་ལྡང༌། གདོན་ཀླུ་བདུད་གནོད། ཕྲག་དོག་ལས་འདུས་པའི་ནད་ལྡང༌། ནད་ཆ་མཉམ་པར་འདུས་པ་སྐྱེ། གདོན་ཀླུ་བཙན་གནོད། གནས་པའི་གཞི་ཡང༌། ཉོན་མོངས་པ་གནས་པ་དེ་ཙམ་དུ་གནས་སོ། །འཇིག་པའི་བཅོས་ནི་དགེ་བ་ཡིན། ཉོན་མོངས་པ་ལྔ་གཏིང་ནས་སྤངས་ནས་ཚོགས་བསགས་པས་ནད་ཐམས་ཅད་སོས་པ་ཡིན། ཉོན་མོངས་པ་རྒྱུན་མ་ཆད་ན་དམིགས་པ་སྒོམ་ལོ་བྱས་ཀྱང་ནད་སོས་པ་མི་སྲིད། རྟེན་འབྲེལ་གྱིས་ནད་སོས་ཏེ་བོགས་མི་ཡོང༌། དམིགས་པས་ནད་གསོས་པས། དེ་ཐབས་སུ་སོང་ནས་རྟོགས་པ་ལ་བོགས་ཡོང་བ་ཡིན་གསུངས་པས། དམིགས་པས་ནད་གསོ་བ་གནད་ཆེ་བ་ཡིན། དང་པོ་རང་ལ་ནད་གང་བྱུང་ཡང་ཙབ་ཙུབ་མང་པོ་མི་བྱ་བར་དམིགས་པ་ལ་འབད་པ་གལ་ཆེ། ནད་སོས་ན་ཡང་དམིགས་པས་སོས།

མ་སོས་ན་ཡང་དམིགས་པས་མ་སོས། འཆི་བའི་དུས་ལ་བབ་ན་སངས་རྒྱས་སྟོང་གིས་ཀྱང་མི་ལྷོགས། རྐྱེན་དང་བར་ཆད་ཡིན་ན་དམིགས་པས་མི་སོས་པ་གང་ཡང་མེད། སྨན་གྱིས་ནད་སོས་ཏེ་གདོན་མི་སོས། སྔགས་དང་རིམ་འགྲོས་གདོན་སོལ་ཏེ་ནད་མི་སོས། སྨན་དང་སྔགས་ཀྱིས་མ་སོས་པ་དམིགས་པས་སོས་པ་ཡོད། དམིགས་པས་མ་སོས་པ་སྨན་དང་སྔགས་ཀྱིས་སོས་པ་མེད། དམིགས་པས་ནད་དང་གདོན་གཉིས་ཀ་སོས་པས། དམིགས་པ་རང་ལ་བློ་ལིངས་ཀྱིས་བཀལ་ལ། བཟང་དྲུག་ཐུན་ཅིག་བླ་མ་དཀོན་མཆོག་ལ་འབུལ། ནད་སོས་པའི་རྟེན་འབྲེལ་ཡིན། དེ་ནས་བླ་མ་སངས་རྒྱས་སྨན་གྱི་བླར་བསམ་ལ་མདུན་གྱི་ནམ་མཁའ་ལ་སྤྱན་དྲངས་ལ། མཆོད་པ་དཔག་ཏུ་མེད་པས་མཆོད། ལུས་ལོངས་སྤྱོད་ཐམས་ཅད་འབུལ། བདག་གི་ནད་འདི་སོས་པར་བྱིན་གྱིས་བརླབ་ཏུ་གསོལ་ཞེས་སྙིང་ཐག་པ་ནས་གསོལ་བ་གདབ། གསོལ་འདེབས་ཀྱི་གཏོར་མ་བཞི་ཡང་བཤམས་ལ་གསོལ་བ་དྲག་པོ་གདབ། དེ་ནས་དམིགས་པ་བསྒོམ་པར་བྱ་སྟེ། དང་པོ་ལམ་གཏོང་བྱང་ཆུབ་ཏུ་སེམས་བསྐྱེད་པ་དང༌། ལུས་ཡི་དམ་གྱི་ལྷར་བསྒོམ་པ་དང༌། བླ་མ་བསྒོམ་པ། སྟོང་ར་བསྒོམ་པ་དང་བཞི་པོ་འདི་ནད་ཐམས་ཅད་ལ་སྔོན་ལ་བསྒོམ་དགོས། དེ་ནས་དམིགས་པ་བསྒོམ་པ་ཡིན། དང་པོ་དེད་དཔོན་མཛའ་བོའི་བུ་མོས་ལམ་གཏོང་གཅིག་པུས་ཀྱང་དམྱལ་བའི་ནད་ཀྱང་སོས་པ་ཡིན། ཆོས་རྗེས་ནི་སྙིང་རྗེ་དང་བྱང་ཆུབ་སེམས་གཅིག་པུས་ཀྱང་མཛེ་ནད་ཀྱང་སོས་པ་ཡིན། འདམ་པ་ཡ་པོས་ལུས་ཡི་དམ་གྱི་ལྷར་བསྒོམས་པས་ནད་སོས་པས་ཡིན། རྩ་ཐུ་འབག་པས་བླ་མ་སྒོམ་པ་གཅིག་པུས་མཛེ་ནད་ཀྱང་སོས་པ་ཡིན། དུག་ནད་སྟོང་ར་གཅིག་པུས་ཀྱང་སོས་པ་ཡིན། ཅིག་ཅར་དུ་སོས་པར་འདོད་ན་དེ་རྣམས་སྔོན་དུ་སོང་ནས་ལོར་ན་བ་ལ་སྟོང་ར་ཉི་ཤུ་རྩ་གཅིག་བསྒོམ། ཟླ་ནད་ལ་ཞག་བདུན་ཙམ་བསྒོམ། ནད་གློ་བུར་དུ་བྱུང་ན་ཐུན་རེ་བསྒོམ། སྟོང་ར་གང་ཡིན་སྙམ་ན་ལམ་དུ་བཏང༌། བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། བླ་མ་གསང་གནས་སུ་བསྒོམ།

དེའི་ཁོང་པའི་ནང་གི་རྒྱུ་ལྟོ་ཉལ་ཉིལ་ནས། ནང་རོལ་ལ་སོགས་གང་ཡང་མེད་པ། ཕྲུ་མ་ཕུས་བཏབ་པ་འདྲ་བའི་གཙང་སིང་ངེ་བ་ཞིག་ཏུ་བསྒོམ། དེ་ལྟར་བསྒོམས་པས་ནད་ཐམས་ཅད་གཏན་ནས་མེད་པ་གཅིག་ཏུ་ཧྲིལ་གྱིས་འདུས་ནས་ཡོང༌། དེ་ཡང་སྨད་དུ་འདུས་ནས་ཡོང་སྟེ། ནད་གར་འདུས་སར་སྔར་བས་ནར་ཡོང༌། དེ་ནས་ནད་ཕྱིར་འདོན་པ་ནི། ན་ས་དེར་བླ་མའི་སྐུ་ཚོན་གང་པ་ཞིག་བསམ། དེ་ལས་ཡེ་ཤེས་ཀྱི་མེ་སྦ་ལྕག་ཙམ་བྱུང་ནས་འོག་ན་མར་འབར་བར་བསམ་ཞིང༌། དམིགས་པ་མེའི་རྩེ་མོ་ལ་གཏད་པས་སོས་པ་ལ་ཚེགས་མེད་དོ། །དེས་ནད་ཐམས་ཅད་ཕན་ནོ། །ནད་རྒྱ་སྨན་གཅིག་གིས་སོས་པའི་དམིགས་པ་ཡིན་ནོ། །ནད་རེ་རེ་ལ་དམིགས་པ་རེ་རེ། དམིགས་པ་ནི་སྒོམ་ཆེན་པ་ལ་དང་པོ་རླུང་ལོག་ནས་ཡོང་བ་ཡིན་པས་རླུང་ལོག་གི་དམིགས་པ་ནི། རླུང་ལོག་ཡོང་བའི་རྒྱུ་དང༌། བྱུང་བའི་རྟགས་དང༌། དེ་སེལ་བའི་དམིགས་པའོ། །དང་པོ་ཡོང་བའི་རྒྱུ་ནི། སྒོམ་ཆེན་པའི་ཏིང་ངེ་འཛིན་ནི་གནད་དུ་སོང་བས་སྔོན་གྱི་ལས་ངན་རྣམས་ལྷོངས་ནས་རླུང་ལོག་ཡོང་བ་ཡིན་ཏེ། ཨ་མོ་གྷ་པ་ཤའི་རྒྱུད་ལས། གང་ཚེ་དངོས་གྲུབ་འབྱུང་བའི་ཚེ། །དེ་ཚེ་ལས་ཀྱང་ལྡོག་པར་འགྱུར། །ཞེས་གསུང༌། ཉེ་བའི་རྐྱེན་ནི་དམིགས་པ་མཐོས་པ་དང༌། འཁྲུལ་འཁོར་མ་ལེགས་པ་སྟེ་རོ་སྟོད་དགུར་བ་དང༌། ཤེས་པ་སྒྲིམས་ཐལ་བ་དང༌། རྣམ་རྟོག་མགོ་མ་ནོན་པ་དང༌། གྱེན་དྲག་པོ་ལ་ཕྱིན་པ་ལ་སོགས་པ་ལས་ཡོང་བ་ཡིན་ནོ། །བྱུང་བའི་རྟགས་ནི། ཤེས་པ་མི་གནས། ཁ་སྐོམ། འགྲོ་སྙིང་འདོད། སེམས་འཕྲོ། སྙིང་སྲབ། སྙིང་མི་དགའ། ཟུར་ར་རགས། དགེ་སྦྱོར་མེད་པ་ལ་ཀླུ་དང་བསེན་མོའི་ཆོ་འཕྲུལ་རྨི། དགེ་སྦྱོར་ཡོད་པ་ལ་སངས་རྒྱས་ཀྱི་ཞལ་མཐོང༌། རེས་འདྲེ་མཐོང་ཉམས་མཐོ་དམན་སྣ་ཚོགས་པ་ཡོང་ངོ༌། །དེ་རྣམས་བྱུང་ན་རླུང་ལོག་པ་ཡིན་པས། དབེན་པའི་གནས་སུ་འབོལ་བའི་གདན་གདིང༌། རྐང་པ་དཀྱིལ་ཀྲུང་ལྷོད་པར་བྱ། ལག་པ་བརླའི་སྟེང་དུ་ལག་མཐིལ་མར་བསྟན་པ་ཅི་བདེར་བཞག

རྐེད་པ་དྲང་པོར་སྲང༌། རོ་སྟོད་དགྱེ་བར་བྱ། མིག་ཕྱེ་བ་དང་ཙུམ་པ་དམིགས་པ་གནད་དུ་གང་འགྲོ་བྱ། དམིགས་པ་ལྟེ་བའི་འོག་ཏུ་བླ་མའི་སྐུ་འཁྱུད་གང་པ་ཞིག་བསམ། དེ་ལས་མེ་གླ་བའི་རིལ་མ་ཙམ་ཞིག་བྱུང་ནས་ས་འོག་ན་མར་སོང་བར་བསམ། དམིགས་པ་ཡར་མི་ལྡོག ཤེས་པ་མི་གསལ་རྐང་པ་ལ་མར་མ་བྱུགས་པར་ཤད་ཤད་བྱ། དེ་ནས་དྲན་པ་རྙེད་ནས་དམིགས་པ་བསྒོམ། མེའི་རྩེ་མོ་ལ་ཤེས་པ་གཏོད་པ་གལ་ཆེ་བ་ཡིན། མལ་ས་སྔས་མཐོ་བ། བྱིན་གཞོལ་བ་ལ། ཐང་ཆད་པ་དང་ཕྱི་གན་དུ་ཉལ་ལ་བསྒོམ། ལག་པ་བརླ་རྩ་ན་མར་བརྐྱང༌། རྐང་པ་བརྐྱང༌། རྐེད་པ་མན་ཆད་ལ་སྐུ་མཉེ་བྱུག ཟས་བཅུད་ཆེ་བར་བཟའ། ས་འོག་འདོམ་གསུམ་ཙམ་ནས་བྱུང་བའི་རྡོ་སྲབ་མཐུག་རན་པས་དུག་བྱ་དྲང་བའི་བཅས་སྤང༌། དེས་སོས་སོ། །དམུ་ཆུའམ་གེགས་ལ་རྡུགས་ན་དེའི་དམིགས་པས་གེགས་བསལ་བར་བྱ་སྟེ། དང་པོ་དམུ་ཆུ་བྱུང་བའི་རྒྱུ་དང༌། བརྟག་པའི་ཐབས་དང༌། དེ་སེལ་བའི་བཅོས་དང༌། རྗེས་བཅད་པ་དང་བཞི་ཡིན། དང་པོ་རིང་བའི་རྒྱུ་སྔར་དང་འདྲ། ཉེ་བའི་རྒྱུ་འཁྱགས་ཆེས་པ་དང༌། བརླན་ལ་ཡུན་རིང་བསྡད་པ་དང༌། ས་བདག་གི་གདོན་གནོད་པ་དང༌། ཆུ་དུས་སུ་མ་བཙགས་པར་བསྡམས་པ་དང༌། ཆུ་ལྷག་མ་ལུས་པ་དང༌། རླུང་གནད་དུ་མ་ཚུད་པ་དང༌། སྒོམ་ཆེན་པའི་དབང་དུ་བྱས་ན་བདེ་བ་ཉམས་ཀྱིས་དོགས་ནས་འདྲེན་པའི་མཐར་བསྲུང་བའི་འཁྲུལ་འཁོར་འདི་བྱས་པས་ལན་གཅིག་ལྡོག་པ་ལྟར་འོང་སྟེ། རླུང་གྱེན་ལ་ལོག་ནས་དྲི་ཆེན་དྲི་ཆུ་རྣམས་རིམ་ཆགས་ནས། ལོ་གསུམ་ན་ཚུར་གསལ་བ་འདོད་ཀྱིས་ཡོང་བ་ཡིན། རྗེ་རིན་པོ་ཆེ་ཉིད་ལ་ཡང་ལོ་གསུམ་ན་ཚུར་གསལ་བ་ལས་མ་ཚོར། སྐུ་ཁམས་ཨེན་ཅིག་འཕར་ནས་འདུག་པ་ཉེ་གནས་སྒོམ་གསལ་བྱ་བའི་མི་དབང་པོ་ཤིན་ཏུ་རྣོ་བ་ཞིག་ཡོད་པས། འདིར་ཆུ་འདུག། རླུང་གསང་ཐམས་ཅད་འཕར་ནས་འདུག་ཟེར། དེ་ནས་སྐུ་ཇེ་སྙུང་ཇེ་སྙུང་ལ་ཟླ་བ་དགུ་རུ་སྙུང་ནས། གྲོངས་སམ་སྙམ་པ་ལ་ཐུགས་པའི་དུས་སུ། དཔལ་ཕག་མོ་གྲུ་པས་གསུངས་པ་ཡིན་ནམ།

ལྷའི་བུས་གསུངས་པ་ཡིན་ནམ། ཆོས་རྗེའི་ཞལ་ནས། བླ་མ་རིན་པོ་ཆེ་ལ་སོགས་པའི་ཉེ་གནས་རྣམས་ལ། ད་ནང་ཐོ་རངས་ཀྱི་ནམ་མཁའི་སྒྲ་དེ་ཐོས་སམ་གསུང༌། མ་ཐོས་ཞུས་པས་ཚིགས་སུ་བཅད་པ་འདི་བྱོན་ཏེ། ལྷག་མ་རླུང་གི་སྦྱོར་བ་ཡིས། །སྐྲན་དང་དམུ་ཆུ་འབྱང་བར་འགྱུར། །རྡོ་རྗེ་སྲིན་པོའི་འཁྲུལ་འཁོར་གྱིས། །ཉེས་པ་ཐམས་ཅད་དབྱུང་བར་བྱ། །ཞེས་པ་འདི་གསེར་ཁང་གི་ནམ་མཁའ་ལ་གྲགས་ནས། དེ་ཐོས་སམ་བྱས་པ་ཡིན། འོ་ནའང་ང་རང་གི་ཡིད་ལ་བྱུང་བ་ཡིན་སྲིད་གསུང༌། འོ་དེ་རྣམས་ཀྱི་དོན་ཤེས་སམ་གསུང༌། མ་ཤེས་ཞུས་པས། དེ་ལ་འདི་ལྟར་བྱེད་པ་ཡིན་གསུང་ནས། དེའི་ཉིན་མོ་ནས་གཟིམ་མལ་གྱི་སྔས་ལེགས་པར་སྟོད་ནས་འཁྲུལ་འཁོར་འདི་མཛད་པས་ཆབ་ཐོན་པ་ལ་ཚེགས་མ་བྱུང༌། དེ་ཉིན་རང་ལ་བྲེ་ལྔ་ཙམ་ཐོན། དེ་ནས་ཚེགས་མེད་པར་ཞག་ལྔས་སོས་པ་ཡིན་གསུང༌། གཉིས་པ་བརྟག་པའི་ཐབས་ལ། མགོ་ན་ནས་ཟས་མི་འཇུ། སྐོམ་འཐུངས་ཀྱང་འཆག་རྒྱུ་མེད། རྐང་པའི་བོལ་གོང་དང་ལྕེའི་འོག་དང་དམིགས་ཕུགས་དང་བཅུ་དྲུག་མདོ་ལ་སོགས་པའི་རླུང་གསང་རྣམས་སྐྲངས། ལུས་ཟུངས་ཆུང་ངོ༌། །གསུམ་པ་འདོན་པའི་ཐབས་ནི། སྟན་དཔའུ་དཀར་པོ་བྱ། མལ་སྔས་མཐོ་བ། བྱིན་གཞོལ་བར་བྱ། རྐང་པ་མར་ཤར་གྱིས་བརྐྱང་ལ་དེ་ནས་ཅུང་ཟད་བསྐུམ། རྟིང་པ་གཉིས་ཕྱིར་འགྱེལ་བ་ལ་མཐེབ་མོའི་རྩེ་མོ་སྤྲད་པ་ཙམ་བྱ། ལག་པ་གཉིས་ཀྱིས་འཕོངས་བཙོས་ནས་ཡར་འཐེན་པ་ཙམ་བྱ། དེ་ནས་རླུང་མནན་གྱིན་ཐེན་པས། སྦུ་བ་འདྲ་ཚོ་ཅིག་མར་ལ་ཡོང༌། དེ་ནས་ཆུ་འཆག་པའི་འཁྲུལ་འཁོར་བྱས་ལ་དེ་ནས་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ། ལྟེ་བའི་འོག་ཏུ་བླ་མ་དམ་པའི་སྐུ་ཚོན་གང་པ་ཞིག་བསྒོམ། དེ་ལས་ཡེ་ཤེས་ཀྱི་མེ་ཐུར་དུ་འབར་བས། ཆུ་ལམ་ལ་ཐོན་ན་རྩ་ཕྲ་བས་ཆད་འགྲོ། ཐིག་ལེ་ཡང་ཉམས་འགྲོ་བས་མེ་དེ་ལ་འབར་བར་མི་བསམ། བཤང་ལམ་ན་མར་མེ་འབར་བར་བསམ་ན་ཆུ་དུས་ཅིག་ལ་ཐོན་ནས་འགྲོ་བས་མེ་དེ་ལ་འབར་བར་མི་བསམ།

མེ་ཆུ་ལམ་དང་བཤང་ལམ་གཉིས་ཀྱི་བར། བག་ཆུ་ལམ་ལ་ཉེ་ཙམ་ན་མར་འབར་བར་བསམས་ནས། འདོམ་སུམ་ཅུ་རྩ་ལྔ་ན་མར་སོང་བར་བསམ། དེའི་དུས་སུ་འོག་རླུང་བཤང་ལམ་ལ་ཕུལ་ཙམ་བྱའོ། །དམིགས་པ་མེའི་རྩེ་མོ་ལ་གཏད་ལ་བསྒོམ། དེ་ལྟར་བསྒོམས་པས་ཆུ་མར་ལ་ཐོན་ནས་ཡོང༌། ཧ་ཅང་འབྱངས་དྲགས་ན་འཆི་དོགས་ཡོད་པས། འོག་རླུང་དལ་བར་འཇམ་མོར་ཐེན་པས་འབྱངས་པ་འཆད་དོ། །བཞི་པ་རྗེས་བཅད་པ་ནི། ཟླ་བ་གཅིག་ཙམ་དུ་བྱམས་སྙིང་རྗེ་བྱང་ཆུབ་ཀྱི་སེམས་འབྱོངས་པར་བསྒོམ། དེས་ཡར་ལྷན་དུ་འགྲོ། དམིགས་པ་དེ་ཉིད་ཟླ་བ་རེ་ཙམ་དུ་སྲིངས་ལ་བསྒོམ། དམིགས་པ་ཡུན་ཐུང་ན་རྩ་མིག་ཏུ་ཆུའི་ལྷག་མ་ལུས་ནས། རྩ་རུལ་ནས་ནད་ལྡོག་པ་ཡིན། བླ་མ་མལ་ཞིག་ཀྱང་དམིགས་པ་ཡུན་ཐུང་བས་ལན་པ་ཡིན་གསུངས་པས་ཆུ་ཟད་ནས་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ་གལ་ཆེའོ། །རྩ་སྟོང་པར་ཡོད་པས་སེམས་གསུམ་གྱི་རླུང་བཅུག་པས་ཡོན་ཏན་བོགས་ཐོན་ནས་ཡོང་བ་ཡིན་ནོ། །དེ་ལྟར་སྒོམ་དུས་ཟས་དང་ཁར་ཅི་བྱུང་བཏང་ངོ༌། །དམུ་ཆུའི་གེགས་སེལ་ལོ། །དེ་ནས་དུག་གི་གེགས་དབྱུང་ན། དང་པོ་ལམ་དུ་བཏང༌། སེམས་བསྐྱེད། ལུས་ཡི་དམ་གྱི་ལྷར་སྟོང་པར་བསྒོམ། དུག་བྱུང་ནས་ཡུན་རིང་དུ་ལོན་ན་སྟོང་ར་ཡུན་རིང་དུ་བསྒོམ། བྱུང་མ་ཐག་ཡིན་ན་ཡུན་ཐུང་བས་ཆོག སྟོང་ར་ཕྲུ་མ་ཕུས་བཏབ་པ་བཞིན་དུ་བརྩོན་འགྲུས་དྲག་པོས་བསྒོམ་པས། སྤྱི་བོའི་གཙུག་ནས་རྐང་པའི་མཐིལ་ན་ཡོད་པའི་དུག་ཐམས་ཅད་ཐོན་ནས་སྨད་དུ་འདུས་ཡོང༌། གར་འདུས་པའི་སར་སྔར་བས་ན་ཡོང་བས་ན། དེར་བླ་མའི་སྐུ་ཚོན་གང་པ་ཞིག་བསམ། དེ་ནས་ཕྱིར་འདོན་ཏེ། འདི་ལ་མར་བཤལ་བ་དང་སྐྱུག་པ་གཉིས་ལས། སྐྱུག་པ་འདི་ནད་པ་ལ་གཟན་པར་འདུག་གསུང༌། གཤལ་བ་ལ་པདྨ་དཀར་པོ་ཁ་ཕྱིར་བསྟན་པ་ཞིག་བསམ། དེ་ལ་ཤེས་པ་མ་ཡེངས་པར་བཏད། ཡང་ན་གཞུ་གུ་ཐུང་ན་མར་མེ་འབར་བར་བསམ། ས་འོག་དཔག་ཏུ་མེད་པ་ནས་མར་སོང་བར་བསམ། རླུང་ཅུང་ཟད་མནན་པས་བཤལ་ནས་མ་ཐོན་ན་ཆུ་སྐོལ་ལ་ཐར་ནུ་བ་གཏང་བས་ཐོན་པ་ལ་ཚེགས་མེད་དོ། །ཡང་རྨོངས་པ་ངོ་མཚར་སྐྱེད་པར་འདོད་ན།

མདུན་དུ་རིན་པོ་ཆེའི་སྣོད་བཞག་ལ། སྐེ་དེངས་དེངས་པ་སྐྱུག་པའི་འཁྲུལ་འཁོར་བྱས་པས་དུག་ཐམས་ཅད་སྔོ་ལྗང་ཁྱུག་ཁྱུག་པ་སྐྱུག སྣོད་ལ་ཁད་ཁད་འབྱར་ནས་མི་ཁོག་པ་ཡོང༌། དེ་ནས་རྗེས་བཅད་པ་ནི་ལྟེ་བའི་འོག་ཏུ་བླ་མ་བསྒོམས་ནས། དེ་ལས་ཡེ་ཤེས་ཀྱི་མེ་སྦ་ལྕག་ཙམ་ཞིག་ཐུར་དུ་འབར་ཏེ། བཤང་ལམ་ནས་ས་འོག་ན་མར་ལ་འདོམ་སུམ་ཅུ་ཙམ་ན་མར་ལ་སོང་བར་བསམ་ཞིང་དམིགས་པ་མེའི་རྩེ་མོ་ལ་གཏད་པ་བསྒོམ། དེ་ནས་ཞག་འགའ་ཧཱུྃ་མཐིང་ནག་མགོ་ཐུར་དུ་ལྟ་བ་ཞིག་བསྒོམ། དེ་ལས་མེ་ཐུར་དུ་འབར་བར་བསམ་པས་དུག་གི་རིགས་ཐམས་ཅད་སོས་ནས་ཡོང་གསུངས་སོ། །དུག་གི་གེགས་སེལ་ལོ། །ཡང་སྐྱེ་བ་སྔོན་མའི་ལས་ངན་རྣམས་དགེ་སྦྱོར་བྱས་པས་ལྷོངས་ནས། སྟོང་པ་ལ་གནས་ས་མ་རྙེད་པར་ལངས་ནས་མཛེ་ལ་སོགས་པར་ལྡང་བས་མཛེའི་གེགས་ལ་རྡུགས་ཉེན་ཡོད་པས། མཛེ་བྱུང་ན་སྟོང་ཉིད་སྙིང་རྗེ་མཛེ་འུར་འདེད་བསྒོམ། དེ་ལ་ལུས་ཀྱི་འཁྲུལ་འཁོར། སེམས་ཀྱི་འཁྲུལ་འཁོར། ངག་གི་འཁྲུལ་འཁོར་གསུམ་གྱིས་ཉམས་སུ་བླང་ངོ༌། །དང་པོ་ལུས་ཀྱི་འཁྲུལ་འཁོར་ནི། ལུས་དཀྱིལ་ཀྲུང་བྱ། སྨིན་ཕྲག་བསྡུས་ནས་མཆི་མ་ལྷུག་པ་བཞིན་དུ་བྱ། སེམས་ཀྱི་འཁྲུལ་འཁོར་འདུ་ཤེས་པ་རྣམ་པ་ལྔའི་སྒོ་ནས་སྙིང་རྗེ་བསྒོམ། དང་པོ་མའི་དྲིན་དྲན་པར་བྱ། དེ་ནས་བདག་ལ་གནོད་པར་བྱེད་པའི་འདྲེ་འདི་བདག་གི་མ་ཡིན་པས་སྙིང་རེ་རྗེ། མ་འདིས་བུའི་དོན་དུ་ལས་ངན་པ་བྱས་པའི་སེམས་འཁྲུལ་ནས་གཞན་ལ་གནོད་པ་མི་སྐྱེལ་དབང་མེད་པས་འདི་སྙིང་རེ་རྗེ་སྙམ་དུ་བསམ། གཞན་ལ་གནོད་པ་བསྐྱལ་བའི་འབྲས་བུ་ངན་སོང་དུ་སྐྱེ་སྟེ་སྙིང་རེ་རྗེ་ངན་སོང་དུ་ལན་གཅིག་སྐྱེས་པས་མི་ཆོག་ཏེ། འཁོར་བ་མཐའ་མེད་དུ་འཁྱམ་དགོས་པས་སྙིང་རེ་རྗེ། འཁོར་བ་མཐའ་མེད་དུ་འཁྱམས་པའི་དུས་སུ་རེ་ས་བུ་རང་ཉིད་མིན་པ་མེད་སྙིང་རེ་རྗེ་སྙམ་དུ་བསམ། ངག་གི་འཁྲུལ་འཁོར། བདག་ལ་གནོད་པར་བྱེད་པ་འདི་སྙིང་རེ་རྗེ་སྙིང་རེ་རྗེ་ཞེས་ཕྲེང་བ་ལ་བགྲངས་པ་སྟོང་སྟོང་ཙམ་དང༌།

སེམས་ལ་ཚུགས་པ་མེད་པར་བསྒོམ། སེམས་ལ་ཚུགས་པ་མེད་པའི་སྙིང་རྗེ་དེ་སྐྱེས་ན་ནད་བཟློག གནོད་བྱེད་ལ་སྙིང་རྗེ་མ་སྐྱེས་ན་ནད་མི་སོས་པ་ཡིན། གནོད་བྱེད་ལ་སྙིང་རྗེ་སྐྱེས་པས་ནད་སོས། སེམས་ཅན་ཐམས་ཅད་ལ་སྙིང་རྗེ་སྐྱེས་པས་ནད་མི་ལྡོག་པ་ཡིན། དེ་ནས་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ལྔ་ལྡན་བསྒོམ་སྙམ་དུ་བསམ་ནས། སྙིང་རྗེ་དང་སྟོང་པ་ཟུང་དུ་འཇུག་པས་མཛེ་སོས་པ་ལ་ཚེགས་མེད། དམིགས་པ་སྙིང་རྗེ་གཅིག་པུ་ཡིན་པས་ཅིས་ཀྱང་མ་ཡེངས་པ་ཞིག་དགོས། མཛེ་འུར་འདེད་དུ་ལྷའི་སྒྲ་བཙུན་རྒོད་ཀྱིས་བཏང་བ་ཡིན་གསུང༌། ཆོས་རྗེ་ལ་མཛེའི་གེགས་སེལ་བ་དང་སངས་རྒྱས་སུ་བོགས་ཐོན་པ་ཡིན་གསུང༌། ཡང་མིད་དཀྱུས་

བད་ཀན་གྲེ་ཐོགས་ ཀྱི་གེགས་ལ་རྡུགས་ན་གེགས་དེ་སེལ་དགོས་པས། མིད་དཀྱུས་བྱུང་བའི་རྒྱུ་ཕོ་བའི་མེ་དྲོད་ཤི་བས་མ་ཞུ་བ་དང༌། ནོར་གྱི་ཞེན་པ་ཆེས་པས་ཡོང་བའོ། །དེ་བཅོས་པའི་ཐབས་བསོད་ནམས་ཀྱི་ཚོགས་བསགས། ལུས་དཀྱིལ་ཀྲུང་བཅས། ལམ་དུ་བཏང༌། བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། སྟོང་ར་བསྒོམས་ནས་གསང་གནས་སུ་མེ་བུ་ཆུང་གི་ཁུ་ཚུར་ཙམ་ཞིག་ལ་ཤེས་པ་གཏད་ལ་བསྒོམ། དམིགས་པ་མི་གསལ་ཀྱང་ཤེས་པ་དེར་རྩེ་གཅིག་ཏུ་གཏད་པས་དྲོད་སྐྱེ། དེས་ཟས་འཇུ། ཟས་མ་ཞུ་བའི་རླངས་པ་དྲི་མ་ཆུང་དུ་འགྲོ། དེས་དང་ཁ་བདེའོ། །རྗེས་ལ་ཟླ་བ་གཅིག་ཙམ་དུ་ཟས་དྲོད་བཅོས་སུ་བཏོང༌། ཡང་ལུགས་གཅིག་ལ། གཞུ་གུ་ཐུང་དུ་ཧཱུཾ་དམར་པོ་མགོ་ཐུར་དུ་ལྟ་བ་ཞིག་བསྒོམ། དེ་ལས་མེ་ཐུར་དུ་འབར་བས་ས་འོག་ན་མར་ནར་གྱིས་སོང་བར་བསམ་ཞིང་མེའི་རྩེ་མོ་ལ་ཤེས་པ་གཏད་ལ་བསྒོམ། ཡང་ན་གསང་གནས་སུ་བླ་མའི་སྐུ་ཚོན་གང་པ་ཞིག་བསམ། དེའི་ཐུགས་ཀ་ནས་གསེར་གྱི་རྡོ་རྗེ་རྩེ་ལྔ་པ་ཞིག་བྱུང་ནས། དབང་ཆེན་གསེར་གྱི་ས་གཞི་ལ་ཐུག་པར་བསམ། དེས་མིད་དཀྱུས་ཀྱི་གེགས་སེལ། སྣ་ཁྲག་འཆོར་བའི་གེགས་ལ་རྡུགས་ན་ལུས་དཀྱིལ་ཀྲུང་བྱ། ལམ་གཏོང་ལ་སོགས་བཞི་བྱ། སྣ་བུག་གཡས་ནས་བྱུང་ན་ལག་པ་གཡོན་ས་ལ་བཙུགས། ལག་པ་གཡས་པ་པུས་མོ་ལ་བཀབ། ཨོག་མ་དཔུང་པ་གཡས་པ་ལ་དགབ་བོ། །གཡོན་ནས་བྱུང་ན་གཡོན་དུ་དེ་བཞིན་བྱའོ། །དམིགས་པ་བཤང་ལམ་དུ་ཧཱུྃ་མཐིང་ནག་མགོ་ཐུར་ལ་བསྟན་པ་ཞིག་བསམ་མོ། །དེ་ལས་མེ་ཐུར་ལ་འབར་བར་བསམས་ལ་རླུང་བཟུང༌། ཁྲག་ཁོང་པར་བཏོང༌། དེས་ཀྱང་མ་སེལ་ན་གན་རྐྱལ་དུ་ཉལ་ལ་མགོ་ཐུར་ལ་བསྟན་ལ་ཁྲག་ཁོང་པར་བཏོང༌། དེས་ཁྲག་རང་གནས་སྙགས་ནས་སོས། དྲི་ཆུ་བསྡམས་པའི་གེགས་བྱུང་ན་ལམ་པ་ཀའི་འཁྲུལ་འཁོར་གྱིས་བསལ་བར་བྱ་སྟེ། འདི་ནི། ཁར་དགའ་བཟའ་གྲུབ་པའི་རྒྱལ་མོ་བྱ་བ། གྲུབ་ཐོབ་མ་ཞིག་དགོན་པ་ནས་ཟས་མང་པོ་ཁྱེར་ནས།

ལམ་ཁ་ཞིག་ཏུ་མི་ལ་འདོད་ཚད་བྱིན་པས་ཟས་དེ་ཉུང་དུ་མི་འགྲོ་བར་དེ་ཀ་ཙམ་རེ་ལོག་ནས་ནང་དུ་ཁྱེར་བ་ཞིག་འདུག་པས། དེ་ལ་འཁྲུལ་འཁོར་འདི་ཞུས་པ་ཡིན་གསུང༌། ཕོ་བ་རྒྱུ་མ་སྒྲིལ་ནས་ན་ན། ལུས་ཙོག་པུར་བསྡད་ལ་རྐང་པ་ཅུང་ཟད་བསྒྲད། འཕོངས་ས་ལ་མ་རེག་པར་བྱ། ལག་པ་གཉིས་བརླའི་ཟུར་ན་མར་ལ་བཙུགས། ཁ་གནམ་དུ་གདངས། མགོ་ཐུར་དུ་དལ་བུས་དགུག་ཅིང༌། རླུང་ཐུར་དུ་དུལ་བུས་མནན། ངག་ཏུ་ཨུ་ཞེས་བརྗོད་ཅིང་བཤང་ལྕི་བཙིར་བ་བཞིན་དུ་བྱ། དེས་ཆུ་འགགས་པ་དང་དྲི་མ་འགགས་པ་ལ་སོགས་པ་གང་ཡིན་ཡང་སོས་པ་ལ་ཚེགས་མི་འདུག་གསུང༌། དགག་པའི་གེགས་ལ་རྡུགས་ན་སྙིང་ལ་འབབ་ཉེན་ཡོད་པས། དང་པོ་སྙིང་གི་དཀྱིལ་དུ་བླ་མ་བསྒོམ། དེ་ནས་སྙིང་གི་བླ་མ་ལ་མེ་འབར་ནས། སྐེའི་གག་པ་སྲེགས་པར་བསྒོམ། དེ་ནས་མེའི་རྩེ་མོར་གུག་ནས་བཤང་ལམ་ན་མར་འབར་བར་བསམ། དེ་སྒོམ་ན་རླུང་གྱེན་ལ་ལོགས་ནས་སྲོག་འདོར་དོགས་ཡོད་གསུང༌། ཡང་ལྷོག་པ་བྱུང་ན་སྙིང་གི་དཀྱིལ་དུ་བླ་མ་བསྒོམ། བླ་མ་ལས་མེ་འབར་ནས། ལྷོག་པ་བྱུང་བའི་རྩེ་མོ་ལ་འབར་བར་བསམ། དེ་ནས་མེ་ལྕེ་ཐུར་དུ་ས་འོག་ན་མར་འབར་བར་བསམ། མགོ་ལ་ལྷོག་པ་བྱུང་ན་དམིགས་པ་སྐེ་མན་ཆད་དུ་བསྒོམ། གཟེར་གྱི་གེགས་ལ་རྡུགས་ན་ན་ས་དེར་བླ་མའི་སྐུ་མཐེ་བོང་ཙམ་ཞིག་བསམ། གཟེར་འཕོས་ནས་ན་ན། གང་ན་ས་དེར་བླ་མའི་སྐུ་བསྒོམ། སྤྲག་སྤྲིག་ལས་མེད་པའི་དུས་སུ། བླ་མའི་སྐུ་སྤྲིན་ཡལ་བ་ལྟར་བསམས་པས་ཅིས་ཀྱང་སོས་ཡོང་ངོ༌། །ཚད་པའི་ནད་ཀྱི་གེགས་ལ་རྡུགས་ན་ལྟེ་བའི་འོག་ཏུ་ཐིག་ལེ་ཟླ་ཉ་འདྲ་བ་ཞིག་བསྒོམ། ཡང་ན་ལྟེ་བར་བླ་མ་བསྒོམ། བླ་མ་དེ་ལས་དགུན་ལོ་གསར་ནང་གི་ཆུ་འདྲ་བའི་འཁྱགས་རུམ་ཆིལ་ཆིལ་བ་ཞིག་བསྒོམ། སྟོད་ན་བ་དང་གློ་ཆམ་གྱི་གེགས་ལ་རྡུགས་ན་སྲིན་པོའི་ཞལ་སྟོང་ཧ་རེ་བསྒོམ། དེར་པདྨ་འདབ་མ་བརྒྱད་པ་ཁ་བུབ་ཏུ་བལྟས་པ་གདུགས་ལྟ་བུ་ཞིག་བསྒོམ། སྐྲན་གྱི་གེགས་ལ་རྡུགས་ན་གང་ན་ས་དེར་མེ་མཐེ་བོང་ཙམ་ཞིག་བསམ་ལ།

ཨོཾ་མེ་མེ་ས་ཧཱུྃ། སྤྲེ་ཏེ་ས་མ་ཡ་ཀུ་ཀ་ར་ཙ་ཡ་སྭཱ་ཧཱ། ཞེས་བཟླས་ནས་བཟའ་བཏུང་ཐམས་ཅད་ལ་བཏབ། ཡང་ན་སྐྲན་གྱི་དཀྱིལ་དུ་བླ་མ་བསྒོམ་ཞིང་དེ་ལས་མེ་མཆེད་པས་སྐྲན་ཚིགས་པར་བསམ། ཡང་སྐྲན་གྱི་དཀྱིལ་དུ་ཇོ་བོ་ཐུགས་རྗེ་ཆེན་པོ་བསྒོམ། ན་ཚ་ཆེར་སོང་ན། དམིགས་པ་གཞན་བསྒོམ། ཕྱག་རྒྱ་ཆེན་པོ་བསྒོམ། དམིགས་པ་བཏུད་དྲགས་ན་སྐྲན་བརྡོལ་ནས་འཆི་དོགས་ཡོད་པས་དམིགས་པ་གཞན་བསྒོམ་པ་དེ་ཡུལ་བཙལ་བ་བྱ་བ་ཡིན། སྲིད་བཅད་པ་ནི་རིམ་འགྲོ་བྱ་གསུང༌། འཁྲུ་བའི་གེགས་ལ་རྡུགས་ན། ཚ་འཁྲུ་ལ་སྤུ་མཚམས་ཟླ་བ་ལྟ་བུའི་ཐིག་ལེ་ཤིན་ཏུ་གསལ་བ་བསྒོམ། གྲང་འཁྲུ་ལ་སྤུ་མཚམས་ཟོ་བ་ཞབས་རྡོལ་བ་ལྟ་བུ་ཞིག་ཏུ་བསྒོམ། འབྲས་ཀྱི་གེགས་ལ་རྡུགས་ན། འབྲས་ཀྱི་དཀྱིལ་དུ་བླ་མའི་སྐུ་ཉུང་འབྲུ་ཙམ་ཞིག་ལས་མེ་མཆེད་ནས་ནད་ཀྱི་དངོས་པོ་ཚིགས་པར་བསམ། དམིགས་པ་གང་ན་བ་ངོས་ཀྱི་རྐང་མཐིལ་དུ་པདྨ་དཀར་པོ་ཤར་མ་ཐག་འདྲ་བ་ཞིག་བསམ་མོ། །ཡང་ན་འབྲས་ཀྱི་སྟེང་དུ་མེ་ཉུང་འབྲུ་ཙམ་ཞིག་བསམ། དེས་ཁ་སོས། ཁར་བསྒོམས་པས་གཏིང་སོས་ཡོང་ངོ༌། །མཁྲིས་པའི་གེགས་ལ་རྡུགས་ན་སྟོང་ར་ཞག་བདུན་བསྒོམ། དེ་ནས་ཁོང་པའི་ནང་ན་མར་གངས་ཆུ་གྲང་མོ་འདྲ་བའི་ཆུ་བོའི་རྒྱུན་ཅིག་རྟག་ཏུ་འབབ་པར་བསམ་མོ། །བད་ཀན་གྱི་གེགས་ལ་རྡུགས་ན་སྟོང་ར་ཞག་བདུན་བསྒོམ། དེའི་ནང་ན་མར་རྩ་གསུམ་ཤར་རེ་ཡོད་པར་བསམ། ནད་ཀྱི་དངོས་པོ་ཨ་གཅིག་ཏུ་བསམ་མོ། །རྒྱུ་གཟེར་དང་གཟེར་ཐུང་གི་གེགས་ལ་རྡུགས་ན། རྩ་དབུ་མ་དང་གཡས་གཡོན་གཉིས་གསལ་གདབ། འདིའི་ཡར་སྣ་ཚངས་བུག་གི་ནང་སྣ་བུག་གཉིས་ཟུག་པ། མར་སྣ་རྡོ་རྗེ་ནོར་བུ་ལ་ཟུག་པ་ཕྱི་དཀར་ནང་དམར་བ། སྦོམ་ཕྲ་མདའ་སྙུག་ཙམ་ཞིག་བསྒོམ། དེས་ཁྲག་གི་འཁྲུ་ཅིག་ཡོང་ངོ༌། །མཆིན་དྲི་ཁ་སྐོར་ན་བའི་གེགས་ལ་རྡུགས་ན་དེ་ཉིད་སྟོང་པར་བསམས་པའི་ནང་དུ་བླ་མའི་སྐུ་ཚོན་གང་བ་ཞིག་བསམ་མོ། །གློ་ན་བའི་གེགས་ལ་རྡུགས་ན་ལྟེ་བར་བླ་མ་ལ་སེམས་རྩེ་གཅིག་ཏུ་བསྒོམ་མོ། །སྐྲངས་ལོ་ན་བའི་གེགས་ལ་རྡུགས་ན།

ན་ས་དེར་མེ་ལྕགས་སྲེགས་པ་འདྲ་བ་ཞིག་ཆེར་འབར་བར་བསམ་མོ། །སྣ་གཞི་འོན་པའི་གེགས་ལ་རྡུགས་ན་སྣ་བའི་བུ་གར་ཇོ་བོ་ཐུགས་རྗེ་ཆེན་པོ་བསྒོམ། ཨི་བུའམ་གློ་ན་བའི་གེགས་རྡུགས་ན་ལྟེ་བའམ་གསང་གནས་སུ་བླ་མ་ལ་དམིགས་པ་རྩེ་གཅིག་ཏུ་གཏད་ནས་རླུང་བག་རེ་བཟུང་ངོ༌། །ཟས་ཟོས་ཚད་མ་ཞུ་བའི་གེགས་ལ་རྡུགས་ན། ལུས་དཀྱིལ་ཀྲུང་བྱས་ལ་ལག་པ་གཉིས་པུས་མོ་ལ་བསླན། ལྟེ་བའི་འོག་ཏུ་མེ་སོར་གཅིག་ཙམ་ཞིག་བསྒོམ་ལ་དཀྲུག་འཁོར་བྱའོ། །རྣ་བ་ན་བའི་གེགས་ལ་རྡུགས་ན། རྣ་བ་ན་བ་ཕར་ལ་མེ་མདུང་དམར་པོ་ཞིག་ན་ར་ར་ཕྱིར་འབར་བར་བསམ་མོ། །དྲི་མ་དང་ཆུ་བསྡམས་ན། དྲི་ཆུ་འདི་མ་ཤོར་བར་བྱ་སྙམ་དུ་བསམ། ཡང་ན་མཚན་མའི་ཁར་ཉུང་དཀར་ལྟ་བུའི་འོད་ཅིག་བསམ། དབུགས་ཁུང་དུ་ཡང་འོད་དཀར་པོ་ནས་ཙམ་ཞིག་བསམ་མོ། །མགོ་ན་བའི་གེགས་ལ་རྡུགས་ན། ལྟེ་བའི་འོག་ཏུ་སིང་ངེ་བ་ཞིག་བསམ། དེའི་ནང་དུ་ཇོ་བོ་ཐུགས་རྗེ་ཆེན་པོ་འོད་ཟེར་དང་བཅས་པ་ཞིག་བསམ། ཚོན་གང་བ་དེ་ལ་ཕུར་ཚུགས་སུ་བསྒོམ་ན་ཅིག་ཆར་བདེའོ། །རྨའི་གེགས་ལ་རྡུགས་ན་རྨའི་ཁར་ཨ་དཀར་པོ་འོད་ཟེར་དང་བཅས་པ་ཞིག་བསམ། དེ་གཏིང་སོས། གཏིང་དུ་བསྒོམས་པས་ཁ་སོས་སོ། །ཡང་ན་བླ་མ་བསྒོམ། ཡང་ན་འོད་ཟེར་ནས་ཙམ་ཞིག་བསྒོམས་པས། སྣ་ཁྲག་ཐོན་ནས་སོས་སོ། །སྤྱིར་དཔུང་པ་ནས་ལག་ངར་གྱི་ནད་རྣམས་སོར་མོ་ན་མར་སོང་བར་བསམ་མོ། །སྟོད་ཀྱི་ནད་རྣམས་ལྟེ་བ་ན་མར་སོང་བར་བསམ་མོ། །སྨད་ཀྱི་ནད་རྣམས་སྲིན་ཞལ་ན་མར་སོང་བར་བསམ་མོ། །ལར་དམིགས་པ་ཐམས་ཅད་སྒོམ་པའི་དུས་སུ་རྟོགས་པ་གཞན་གྱིས་བར་དུ་མ་ཆོད་པར། འབད་པ་དྲག་པོས་ཉིན་མཚན་ཁ་སྦྱར་དུ་བསྒོམ་ན་ནད་ཀྱི་རིགས་རྒྱུ་ཉོན་མོངས་པ་མི་དགེ་བ་དང་དམིགས་པ་གཉིས་ལྷན་དུ་མི་གནས་པ་ཡིན་པས། ནད་བསྡད་ས་མེད་པར་མྱུར་དུ་འཚོའོ། །དེ་ནས་དམིགས་པ་ལ་ལྟེམ་རྐྱང་མ་ཞུགས་པར་བྱའོ། །ལྟེམ་རྐྱང་བྱུང་ན་ནད་ཀྱང་མཐོ་དམན་ཅན་དུ་འོང་བས་འཕྲོ་བཅད་པའམ།

ཐེ་ཚོམ་གྱིས་བཞག་ན་འཆི་བ་ཡིན། བསྒོམས་ནས་ནད་སོས་པ་དང་བོགས་ཐོན་པ་གཉིས་ཀ་ཡོང༌། སྤྱིར་ནད་རབ་འབྲིང་མཐའ་མ་གསུམ་ལས། ནད་རབ་ལ་དམིགས་པ་སྒོམ་པས་ནད་དྲག་ཏུ་ཡང་མ་སོང༌། ཐུར་ཡང་མ་སོང་ནས་ནད་མ་སློངས་པ་ཡིན། དེའི་དུས་སུ་ནད་འདི་དམིགས་པས་མི་སོས་པར་འདུག་སྙམ་ནས་དམིགས་པ་འཇོག་ཉེན་ཡོད་པས། དེའི་དུས་སུ་དམིགས་པ་ལ་འབུང་དགོས་པ་ཡིན་ནོ། །ཡང་མཛེ་ནད་དྲག་པོ་ལ་གཉེན་པོ་སྟོབས་བསྐྱེད་ནས་བསྒོམས་པས། དམིགས་པས་ནད་ཟིལ་གྱིས་མནན་ནས་གར་སོང་ཆ་མེད་པར་ནད་ལས་གྲོལ་ནས་འགྲོའོ། །ནད་འབྲིང་ལ་དམིགས་པ་བསྒོམ་པས་ལྷོངས་ནས་ནར་འགྲོ། དེའི་དུས་སུ་དམིགས་པས་མི་ཕན་པར་འདུག་སྙམ་ནས་འཇོག་ཉེན་ཡོད། དེ་ནར་སོང་བ་དེ་དམིགས་པས་ནད་དེའི་དུས་སུ་ནན་ཏན་ཆེར་བསྒོམས་པས་ནད་ཅིག་ཅར་དུ་འཚོའོ། །ནད་ཐ་མ་ལ་དམིགས་པ་བསྟན་ཙམ་གྱིས་སོས་པར་འགྱུར་རོ། །ལར་ནད་གང་ཡིན་ཡང་ཐེངས་ཅིག་སོས་པ་དང་འཕྲོ་མི་བཅད་དེ། འཕྲོ་བཅད་ན་ནད་ལྡོག་པའི་རིགས་མང་ངོ༌། །ནད་སོས་ཀྱང་ཕྱག་རྒྱ་ཆེན་པོ་དང་དམིགས་པ་ཟུང་འཇུག་ཏུ་བསྒོམ། བསོད་ནམས་ཀྱི་བསགས་པ་ཆུང་བའི་རིགས་ལ་ལར་ནད་དྲག་པོ་བྱུང་བའི་དུས་སུ་དམིགས་པ་གཅིག་པུ་བཏུད་དྲགས་ན། ཁྱི་ཕུགས་སུ་བདས་པ་དང་འདྲ་བས་འཆི་དོགས་ཡོད་དོ། །འདི་ལ་ཡུལ་འཚོལ་བ་དང་སྲིད་གཅོད་པ་གཉིས་གལ་ཆེའོ། །སྲིད་གཅོད་པ་ནི་བསོད་ནམས་ཀྱི་ཚོགས་གསོག་པ་ལ་འབད་དོ། །ཡུལ་བཙལ་བ་ནི། དམིགས་པ་ཅུང་ཟད་གློད་ནས། ཕྱག་རྒྱ་ཆེན་པོ་བསྒོམས་པས། འདུས་མ་བྱས་ཀྱི་རང་ས་འཚོལ་ནས་ཟུང་འཇུག་ཏུ་བོགས་ཡོང་བ་ཡིན་ནོ། །གག་པ་དང་ལྷོག་པའི་དམིགས་པ་ལ། ཡུལ་ཟུང་བ་ཞེས་བྱ་སྟེ། སྙིང་གི་དཀྱིལ་དུ་བླ་མ་བསྒོམ། དེས་ནད་མི་འཕེལ་བ་ཡིན་གསུང༌། ཚད་པ་རི་ཐང་མཚམས་སུ་སླེབ་ནས་ཁ་ཟས་དྲོད་ཅན་དང་བཅུད་ཅན་རྣམས་དང༌། རི་ཐང་མཚམས་ནི་ནད་སོས་ནས་དང་ཁ་བྱེ་སྟེ། ནུབ་མོ་གཉིད་མ་ཟིན་ན་རི་ཐང་མཚམས་སུ་སླེབ་པ་ཡིན་ནོ། །འདིས་ནི་དམིགས་པ་ཐམས་ཅད་ཀྱི་སྒྲོག་འགྲེའོ། །གེགས་སེལ་བ་ཡིན་པས།

གེགས་སེལ་ནས་ཟུང་འཇུག་ནམ་མཁའ་ལྟ་བུར་འཆར་རོ། །དེས་ན་གེགས་སེལ་ཞེས་བྱའོ། །རྟེན་འབྲེལ་གྱིས་ནད་སོས་པའི་གནད་རྣམས་བླ་མའི་ཞལ་ལ་འདྲིའོ། །དམིགས་པས་ནད་སེལ་བའི་གེགས་སེལ་ལོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དམིགས་པ་དགོས་པར་བསྟན་པའི་ལེའུ་སྟེ་བཅུ་དྲུག་པའོ།། །།དང་པོ་གཞི་ཡང་མ་བཅོས་པ་མི་སློབ་པའི་ཟུང་འཇུག་ཡིན། འབྲས་བུ་ཡང་མ་བཅོས་པ་མི་སློབ་པའི་ཟུང་འཇུག་ཡིན་ཏེ། དཔལ་ཕག་མོ་གྲུ་པའི་ཞལ་ནས། རྒྱུ་གཅིག་ལམ་གཅིག་འབྲས་བུ་གཅིག །ཐ་དད་འཛིན་པས་འཁོར་བར་འཁྱམས། །གསུང༌། དེ་འཁྲུལ་འཁོར་ལོག་པས་རྩ་རླུང་འཁྲུལ། དེས་གེགས་རྣམས་འབྱུང་བས། དེས་སངས་རྒྱས་མ་སྟེར་བས། དང་པོ་རྟག་ཆད་ཀྱི་ལྟ་བའི་གེགས་ཡན་ཆད་ནས། ཐ་མ་ཤེས་བྱའི་སྒྲིབ་པ་གང་ལ་གང་དགོས་པ་དེ་སྒོམ་པ་ཡིན། དེ་དང་ཕྱག་རྒྱ་ཆེན་པོ་བསྲེ་བ་ལ་སློབ་པའི་ཟུང་འཇུག་ཟེར་བ་ཡིན། རྟག་ཏུ་གེགས་སེལ་སྦྱང་བ་དང༌། མི་དགོས་པའི་དུས་སུ་སྒོམ་པ་ཡིན། གེགས་མེད་པའི་དུས་སུ་སྤྱིར་དམ་པའི་ཆོས་ལྔ་ལྡན། བྱེ་བྲག་ཏུ་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པ་གདོད་མ་ནས་མི་སློབ་པའི་ཟུང་འཇུག་དེ་གཅིག་པུ་སྒོམ་པ་ཡིན། ཆོས་རྗེ་ཕག་མོ་གྲུ་པའི་ཞལ་ནས་ཀྱང༌། ཐབས་ལམ་མཆོག་རྣམས་ཉམས་སུ་བླངས་གྱུར་ཀྱང༌། །ཡོན་ཏན་མ་སྐྱེས་འབྲས་བུ་མང་བྱུང་ན། །སྐྱེས་མཆོག་བླ་མ་དམ་པའི་མོས་གུས་མཆོག །དེ་བཞིན་གཤེགས་པ་གཉུག་མ་སྙིང་པོའི་ངང༌། །དང་བའི་ཡིད་ཀྱིས་སྒོམ་པ་མ་གཏོགས་པ། །འབྲས་བུ་ཚེ་འདིར་ཐོབ་པར་ག་ལ་འགྱུར། །ཞེས་གསུང༌། ཆོས་རྗེ་རིན་པོ་ཆེའི་ཞལ་ནས་ཀྱང༌། ངས་ཁྱེད་རྣམས་རི་ཁྲོད་ལ་སྒོམ་དུ་བཏང་བ་དེ། རྩ་བསྒོམ་དུ་མ་བཏང་ངོ༌། རླུང་བསྒོམ་དུ་མ་བཏང་ངོ༌། །བྱང་ཆུབ་ཀྱི་སེམས་གཉིས་དབྱེ་བ་མེད་པའི་ཏིང་ངེ་འཛིན་སྒོམ་ཏུ་བཏང་བ་ཡིན་ནོ་གསུང༌། བླ་མ་རིན་པོ་ཆེའི་ཞལ་ནས་ཀྱང༌། རྩ་དང་རླུང་དང་ཐིག་ལེ་དང༌། །ཆོས་དྲུག་གསར་རྙིང་མན་ངག་རྣམས། །ཟབ་ཅིང་རབ་ཟབ་ཤིན་ཏུ་ཟབ། །ཟབ་པའི་མཆོག་དག་ཡིན་མོད་སྟེ། །རེས་འགའ་ལྟོ་འགྲངས་བྱ་ན་ལྟར། །སྐབས་སུ་བསྒོམ་པར་བྱ་བ་ཡིན། །རྟག་ཏུ་ཉམས་སུ་བླང་བའི་ཆོས། །དམ་ཆོས་ལྔ་ལྡན་རིན་ཆེན་ཡིན། །གསུང༌།

དེ་ནས་གེགས་མ་བྱུང་བའི་དུས་སུ་ལྔ་ལྡན་ལ་སྙིང་ཐག་པ་ནས་བསྒོམ། དེ་ལྟར་བསྒོམས་པས་རྣལ་འབྱོར་བཞིའི་རིམ་པ་སྐྱེ་སྟེ། ཅིག་ཆར་བའི་གང་ཟག་གིས་སྒོམ་མེད་དུ་འགྲོ་བ་ཡང་ཡོད། ཐོད་བརྒལ་བས་རེས་རང་སེམས་ཆོས་སྐུར་གོ། །རེས་ཉམས་མེད་པར་འགྲོ་བ་ཡང་ཡོད། རིམ་གྱིས་པ་ལ་དང་པོ་རྩེ་གཅིག་སྐྱེ། དེ་ནས་སྤྲོས་བྲལ་སྐྱེ། དེ་ནས་རོ་གཅིག་སྐྱེ། དེ་ནས་སྒོམ་མེད་སྐྱེ་སྟེ། དེ་རེ་རེ་ལ་ཡང་ཐ་མ་དང་འབྲིང་དང༌། རབ་དང་གསུམ་གསུམ་སྐྱེའོ། །དང་པོ་རྩེ་གཅིག་ཐ་མ་ནི། རེས་བཟང་རེས་ངན་རྩེ་གཅིག་ཐ་མ་ཡིན། སྟོང་ཉིད་ལ་རྩེ་གཅིག་པ་རྒྱུན་ཆད་མེད་པ་དེ་རྩེ་གཅིག་འབྲིང་ཡིན། གསལ་སྟོང་ཟུང་དུ་ཆུད་པ་དེ་རྩེ་གཅིག་རབ་ཡིན་ནོ། །རྩེ་གཅིག་ཐམས་ཅད་ཉམས་ཡིན། །རབ་རྟོག་པ་མེད་གསུང༌། རྩེ་གཅིག་ལ་བོགས་མ་ཐོན་ན་བོགས་འདོན་ལ་ཞེན་པ་གསུམ་བཏང་སྟེ། ལུས་ནང་སྟོང་ར་བྱ། ལོངས་སྤྱོད་བླ་མ་ལ་འབུལ། ཏིང་ངེ་འཛིན་གྱི་ཞེན་པ་བཏང་བ་ནི། ཉམས་བཟང་བ་ལ་དགའ་བ་སྤང༌། ངན་པ་ལ་མི་དགའ་བ་སྤང༌། ཆོས་སྐུའི་མོས་གུས་བྱ་བ་ནི། བླ་མ་རྣམས་ལ་ཆོས་སྐུར་བལྟས་ལ། རང་ལ་ཆོས་སྐུར་སྐྱེ་བའི་གསོལ་བ་བཏབ། དེ་ལྟར་བསྒོམ། ཅི་ཞིག་ལྟར་ན་སྤྲོས་བྲལ་སྐྱེ་སྟེ། དེ་ལ་ཡང་ཐ་འབྲིང་རབ་གསུམ་ཡོད། སྤྲོས་བྲལ་ཐ་མའི་དུས་སུ་སེམས་ཉིད་ངོ་ཤེས་ཙམ་ལས་རྟོག་པ་མ་གྲུབ་པར་མི་ཤེས། ཆོས་ཟབ་པ་དང་རྒྱ་ཆེ་བ་མི་གོ། །རང་གི་སེམས་རང་ངོ་ཤེས་ཀྱང་སྒོམ་མཐར་ཐུག་ཏུ་མི་ཤེས་སོ། །དེའི་དུས་སུ་དབེན་པར་མོས་གུས་བྱས་པས་སྤྲོས་བྲལ་འབྲིང་སྐྱེ། དམྱལ་བར་འགྲོ་མཁན་མེད། སེམས་སྐྱེ་བ་མེད། འདི་རང་གིས་ཆོག་སྙམ་པ་འོང༌། བླ་མ་ལ་ཡང་རེས་སངས་རྒྱས་སུ་མཐོང༌། རེས་བདུད་དུ་མཐོང་བ་ཡོང༌། འདིའི་དུས་སུ་བླ་མ་ལ་མོས་གུས་བཅོས་མ་ཚུན་ཆད་བྱས་ནས་བསྒོམས་པས་སྤྲོས་བྲལ་རབ་སྐྱེ། སྤང་བྱ་སྤང་དུ་མེད། གཉེན་པོ་སྒོམ་དུ་མེད་སྙམ་པ་འོང༌། དེ་ནས་བླ་མ་ལ་མོས་གུས་བྱས་ཀྱིན་བསྒོམས་པས་རོ་གཅིག་ཐ་མར་འགྲོ།

དེའི་དུས་སུ་ལུས་སེམས་སྣང་བ་གསུམ་སེམས་གཅིག་པུ་གོ་བ་དེ་ཡིན། དེ་ནས་མོས་གུས་ཀྱི་སྒོམ་པས་རོ་གཅིག་འབྲིང་སྐྱེ་སྟེ། ལུས་སེམས་སྣང་བ་གསུམ་སྒོམ་རོ་གཅིག་ཏུ་འདྲེས་པ་དེ་ཡིན། གཞན་ལ་ཕན་གནོད་ནུས་སོ། །རོ་གཅིག་རབ་ཀྱི་དུས་སུ་འཁོར་འདས་མཉམ་པ་ཉིད་སྐྱེ་མེད་གཅིག་པུར་འགྱུར། མངོན་ཤེས་འཆར་རོ། །ཡང་མོས་གུས་བྱས་ཀྱིན་སྒོམ་མེད་དུ་འཆར། དང་པོ་སྒོམ་མེད་ཐ་མ་བསྒོམ་བྱ་དང་སྒོམ་བྱེད་བྲལ་བའི་གོ་བའི་སྒོམ་མེད་དེ་ཡིན། འབྲིང་སྒོམ་པའི་འོད་གསལ་དང༌། ཤི་བའི་འོད་གསལ་ནས་བར་དོར་སངས་རྒྱས་པའི་སྒོམ་མེད་དང༌། སྤྲོས་བྲལ་རབ་ཡན་ཆད་ལ་ཡོང་ངོ༌། །རབ་ཚེ་འདིར་ཡོང་བའི་སྒོམ་མེད་ནི། རྗེས་ཤེས་མ་ལུས་པར་དག་ནས་སྣང་སེམས་དང་བྲལ། སྣང་སེམས་གཉིས་མེད། བསྒོམ་བྱ་དང་སྒོམ་བྱེད་གཉིས་མེད་ནམ་མཁའ་ལ་ཡོན་ཏན་དང་ཕྲིན་ལས་གཉིས་འབྱུང་བ་ཡིན་ནོ། །རྣལ་འབྱོར་བཞི་ཀ་ལ། ཐོད་བརྒལ་བ་རེས་བཟང་རེས་ངན་པ་འོང༌། ཅིག་ཅར་བ་ཅིག་ཅར་དུ་སྐྱེ་བ་འོང༌། རིམ་གྱིས་པ་ལ་རྣལ་འབྱོར་བཞི་རིམ་པས་བསྐྱེད་ནས་སྒོམ་མེད་དུ་སངས་རྒྱའོ། །དེའི་དུས་སུ་ལུས་དག་པས་སྐུ་མི་ཟད་པ་རྒྱན་གྱི་འཁོར་ལོ་འབྱུང༌། ངག་དག་པས་གསུང་མི་ཟད་པ་རྒྱན་གྱི་འཁོར་ལོ་འབྱུང༌། སེམས་དག་པས་ཐུགས་མི་ཟད་པ་རྒྱན་གྱི་འཁོར་ལོ་འབྱུང༌། རླུང་དག་པས་དབྱེར་མེད་སྐུ་བཞི་གཅིག་ཏུ་འགྱུར་རོ། །དང་པོ་ནས་ཆོས་སྐུ་ཡོན་ཏན་ཕྲིན་ལས་དང་བཅས་པ་གདོད་མ་ནས་གནས་ཡིན་པ་སྟེ་གེགས་རྣམས་ཀྱིས་སྒྲིབ་པ་ཡིན། དེ་ནས་སྒྲིབ་པ་གསུམ་གྱི་གེགས་ཡོད་ཚད་བསལ་ནས། ཆོས་སྐུ་ཡོན་ཏན་ཕྲིན་ལས་དང་བཅས་པ་དེ་མངོན་དུ་འགྱུར་ཏེ། ཆོས་སྐུ་གདོད་མ་ནས་སྟོང་པ་ཉིད་གཤིས་ལ་གནས་པ། རྟོག་མེད་གཅིག་པུར་མཉམ་པའི་སྒོམ་མེད་དེ་ཡིན། ལོངས་སྐུ་གཟུགས་སྡུག་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་ལ་སོགས་པ་གཤིས་ལ་དགའ་བ་ཡོད་ཚད་ཡིན། སྤྲུལ་སྐུ་སེམས་ཅན་ལ་ཕན་ཚད་རྣམས་ཡིན།

དེ་ཡང་རྟོག་མེད་ཡིན། སེམས་བསྐྱེད་གསུམ་གྱིས་དེ་རྣམས་མཐར་ཕྱིན་པར་བྱེད་པ་ཡིན་ཏེ། སེམས་བསྐྱེད་གསུམ་གྱིས་མེད་ན་དེ་རྣམས་མཐར་མི་ཕྱིན། སེམས་བསྐྱེད་གསུམ་གསུམ་སྟེ་དགུར་ཡང་གཤིས་ཀྱིས་གནས་སོ། །སྨོན་པ་ལ་ཡང་སྨོན་པའི་སྨོན་པ། སྨོན་པའི་འཇུག་པ། སྨོན་པའི་གདམས་ངག་གསུམ་ཡིན། སྨོན་པའི་སྨོན་པ་བྲམ་ཟེའམ་ཁྱེའུ་སྣང་བྱེད་སངས་རྒྱས་ཤཱཀྱ་ཐུབ་པ་ཆེན་པོ་ལ་འདི་འདྲ་ཞིག་ཡིན་ན་དགའ་བ་ལ་སྙམ་པ་དེ་ཡིན། དེ་སྨོན་པ་ཚད་མ་ཅན་ཡིན་པས། ཞིང་ཁམས་མི་མཇེད་ཀྱི་ཞིང་འདི་ཐོབ། གནས་དང་པོ་ཝ་ར་ཎ་སཱིར། འཁོར་དམན་པ་ཉན་ཐོས་ཀྱི་ཐེག་པ་གཙོ་ཆེ་བ། ཆོས་འཁོར་དང་པོ་ལ་བྱུང༌། ཆོས་དགག་སྒྲུབ་ཀྱི་བསླབ་པ་བྱུང་ངོ༌། །འབྲས་བུ་ཁམས་ལ་ཆགས་པ་བྲལ་བ་དགྲ་བཅོམ་པ་ཡིན་ནོ། །གནས་ཚད་ཅན། ཆོས་འཁོར་གནས་དང་ཡངས་པ་ཅན། །ས་དཀར་ཅན་དང་ལྷ་ཡི་གནས། །བྱིས་པ་གསོ་དང་ཀོ་ཤམ་བྷི། །འབྲོག་དང་མཆོད་རྟེན་རི་དང་ནི། །འོད་མའི་ཚལ་དང་སྒྲ་གཅན་དང༌། །སེར་སྐྱའི་གནས་ཀྱི་གྲོང་ཁྱེར་ཏེ། །འདི་རྣམས་སུ་ནི་ཐུབ་པ་ཡིས། །སྐྱེས་མཆོག་ལོ་ནི་རེ་རེ་བཞུགས། །ཉི་ཤུ་རྩ་བཞི་མཉན་ཡོད་དུ། །སྨན་གྱི་ནགས་སུ་ལོ་བཞི་སྟེ། །འབར་བ་ཕུག་གི་ནང་དུ་གཉིས། །རྒྱལ་པོ་ཁབ་ཀྱི་གྲོང་དུ་ལྔ། །དཀའ་བ་སྤྱད་པ་ལོ་དྲུག་སྟེ། །ཉི་ཤུ་རྩ་དགུ་ཁབ་གནས་སུ། །རྒྱལ་བའི་དེ་ལྟར་བརྒྱད་ཅུ་ལ། །ཐུབ་མཆོག་དམ་པ་མྱ་ངན་འདས། །སྐུ་ཚེ་ཚད་ཅན་ཉིད་དུ་གསུང༌། །བློན་པོའི་སྨོན་པའི་འབྲས་བུ་ཡིན། །ད་སྨོན་པའི་འཇུག་པ་ནི། བསམ་པ་རང་ཉིད་ཤཱཀྱ་ཐུབ་དེ་ལྟ་བུ་ཞིག་ཐོབ་པར་འདོད་པའི་བསམ་པས་སྨོན་པའི་རྗེས་སུ་འབྲངས་ནས། འཁོར་བའི་སྡུག་བསྔལ་ཤེས་པར་བྱེད་པ་དང༌། དེའི་རྒྱུ་ཀུན་འབྱུང་སྤོང་བ་དང༌། མྱ་ངན་ལས་འདས་པའི་ལམ་སྤྱིར་ཕ་རོལ་ཏུ་ཕྱིན་པ་དྲུག་སྤྱོད་དགོས། བྱེ་བྲག་ཏུ་ཤེས་རབ་ཀྱི་ཕ་རོལ་ཏུ་ཕྱིན་པ་འཕགས་པའི་ལམ་ཡན་ལག་བརྒྱད་པ་དང་ལྔ་ལྡན་ཟུང་དུ་འཇུག་དགོས།

དེའི་འབྲས་བུ་འགོག་པ་མངོན་དུ་བྱེད་པ་ཡིན། དེ་རྣམས་བསྐལ་པ་གྲངས་མེད་དང་པོ་ལ་སྤྱད་པས། འབྲས་བུ་བྲལ་བའི་འབྲས་བུ་སུམ་ཅུ་སོ་གཉིས་དང༌། རྣམ་པར་སྨིན་པའི་འབྲས་བུ་སུམ་ཅུ་སོ་གཉིས་ཏེ་ཡོན་ཏན་དྲུག་ཅུ་བཞི་འབྱུང༌། དེ་ནས་སངས་རྒྱའོ། །བྲལ་བའི་འབྲས་བུ་སུམ་ཅུ་རྩ་གཉིས་ནི་སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་ཆོས་བཅོ་བརྒྱད་ཡིན་ནོ། །དེ་རྣམས་སངས་རྒྱས་འབྱུང་བར་བྲལ་བའི་འབྲས་བུའོ། །དེས་ཆོས་སྐུ་འབྱུང་བ་ཡིན་ནོ། །རྣམ་པར་སྨིན་པའི་འབྲས་བུ་སུམ་ཅུ་རྩ་གཉིས་ནི་མཚན་བཟང་པོ་སུམ་ཅུ་རྩ་གཉིས་ཡིན་ནོ། །དེས་གཟུགས་སྐུ་འབྱུང་བ་ཡིན་ནོ། །ཡོན་ཏན་དྲུག་ཅུ་རྩ་བཞི་ནི་རྒྱུ་འདི་རྣམས་ལས་འབྱུང་བ་ཡིན་ཏེ། སྟོབས་བཅུ་ནི། གནས་དང་གནས་མིན་ལས་རྣམས་ཀྱི། །རྣམ་སྨིན་དང་ནི་དབང་པོ་དང༌། །ཁམས་རྣམས་དང་ནི་མོས་པ་དང༌། །ཀུན་འགྲོ་ལམ་དང་བསམ་གཏན་སོགས། །ཉོན་མོངས་དྲི་མ་མེད་པ་དང༌། །གནས་ནི་རྗེས་སུ་དྲན་པ་དང༌། །ལྷ་ཡི་མིག་དང་ཞི་བ་དང༌། །མཁྱེན་པའི་སྟོབས་ནི་རྣམ་པ་བཅུའོ། །མི་འཇིགས་པ་བཞི་ནི། ཆོས་ཀུན་རྫོགས་དང་བྱང་ཆུབ་དང༌། །གེགས་ནི་འགོག་པར་བྱེད་པ་དང༌། །ལམ་སྟོན་པ་དང་འགོག་སྟོན་ལ། །མི་འཇིགས་པ་ནི་རྣམ་པ་བཞི། སངས་རྒྱས་ཀྱི་མ་འདྲེས་པའི་ཆོས་བཅོ་བརྒྱད་ནི། འཁྲུལ་དང་ཅ་ཅོ་མི་མངའ་སྟེ། །སྟོན་པ་དྲན་པ་ཉམས་མེད་མངའ། །མཉམ་པར་མ་གཞག་ཐུགས་མི་མངའ། །མ་བརྟགས་བཏང་སྙོམས་མི་མངའ་སྟེ། །འདུན་པ་བརྩོན་འགྲུས་དྲན་པ་དང༌། །ཤེས་རབ་རྣམ་གྲོལ་རྣམ་གྲོལ་གྱི། །ཡེ་ཤེས་གཟིགས་པ་ཉམས་མི་མངའ། །ལས་རྣམས་ཡེ་ཤེས་སྔོན་འགྲོ་དང༌། །དུས་ལ་ཡེ་ཤེས་སྒྲིབ་པ་མེད། །དེ་ལྟར་བཅོ་བརྒྱད་འདི་དག་གཞན། །སྟོན་པའི་མ་འདྲེས་ཡོན་ཏན་ཡིན། །དེ་རྣམས་བྲལ་བའི་འབྲས་བུ་སུམ་ཅུ་རྩ་གཉིས་སོ། །སྐྱེས་བུ་ཆེན་པོའི་རྣམ་པར་སྨིན་པ་ནི་མཚན་སུམ་ཅུ་རྩ་གཉིས་ནི། ལེགས་གནས་འཁོར་ལོས་མཚན་པ་དང༌། །ཡངས་ཤིང་ཞབས་ལོང་མི་མངོན་དང༌། །སོར་མོ་རིང་ཞིང་ཕྱག་ཞབས་ནི། །དྲྭ་བ་ཡིས་ནི་འབྲེལ་པ་དང༌། །ལྤགས་འཇམ་གཞོན་ཤ་ཅན་ལེགས་ཉིད། །སྐུ་ཡི་བདུན་དག་མཐོ་བ་དང༌། །བྱིན་པ་ཨེ་ན་ཡ་འདྲ་གསང༌། །གླང་པོ་བཞིན་དུ་སྦུབས་སུ་ནུབ། །རོ་སྟོད་སེང་གེ་དང་འདྲ་དང༌། །ཐལ་གོང་བར་མེད་རྒྱས་པ་དང༌། །དཔུང་པ་ལེགས་ཟླུམ་ཕྱག་འཇམ་རིང༌། །ཟླུམ་ཞིང་མཐོན་དམན་མེད་པའི་ཕྱག

།རིང་དང་ཡོངས་སུ་དག་པའི་སྐུ། །འོད་ཀྱི་དཀྱིལ་འཁོར་དང་ལྡན་དང༌། །མགྲིན་པ་མགྲིན་མེད་དུང་འདྲ་དང༌། །འགྲམ་པ་རི་དྭགས་རྒྱལ་པོ་འདྲ། །ཚེམས་ནི་བཞི་བཅུར་མཉམ་པ་དང༌། །བར་དང་ཚེམས་ཐགས་བཟང་བ་དང༌། །རྣམ་དག་ཚེམས་མཉམ་ཉིད་དང་ནི། །མཆེ་བ་རབ་མཆོག་དཀར་ཉིད་དང༌། །ལྗགས་རིང་མཐའ་མེད་བསམ་མེད་པ། །རོ་བྲོ་བ་ཡི་མཆོག་ཉིད་དང༌། །རང་བྱུང་ཀ་ལ་པིང་ཀ་ཡི། །སྒྲ་དང་ཚངས་པའི་དབྱངས་ཉིད་དེ། །སྤྱན་ཡངས་ཨུཏྤལ་ཁྱུ་མཆོག་རྫི་དང་འདྲ། ཞལ་མཛེས་དྲི་མེད་མཛོད་སྤུ་དཀར་ལྡན་དང༌། །གཙུག་གཏོར་ལྡན་ཞིང་སྲབ་པ་དང༌། །སྤགས་པ་གསེར་གྱི་མདོག་འདྲ་སེམས་ཅན་མཆོག །བ་སྤུ་ལེགས་ཕྲ་འཇམ་ཞིང་རེ་རེ་ནས། །སྐུ་ཡི་གྱེན་དུ་གཡས་ཕྱོགས་འཁྱིལ་བ་དང༌། །དབུ་སྐྲ་དྲི་མེད་རིན་ཆེན་མཐོན་མཐིང་འདྲ། །ནྱ་གྲོ་རྫོགས་པའི་ལྗོན་ཤིང་དཀྱིལ་འཁོར་འདྲ། །ཀུན་ཏུ་བཟང་པོ་དཔེ་མེད་དྲང་སྲོང་ཆེ། །སྲེད་མེད་བུ་ཡི་སྟོབས་མངའ་མཁྲེགས་པའི་སྐུ། །བསམ་མི་ཁྱབ་པར་སུམ་ཅུ་རྩ་གཉིས་པོ། །འདི་དག་སྟོན་པས་མི་དབང་མཚན་དུ་གསུངས། །དེ་རྣམས་སྨོན་པའི་འཇུག་པ་ལས་བྱུང་བ་བསྐལ་པར་བགྲངས་པ་གྲངས་མེད་དང་པོ་ལ་སྤྱད་པའི་འབྲས་བུ་ཡིན་ནོ། །དེ་རྣམས་མ་གོ་ན་འདི་ལྟར་གསུང་ཏེ། དང་པོ་སྟོབས་བཅུ་ནི། གནས་དང་གནས་པ་ཡིན་པ་མཁྱེན་པའི་སྟོབས་ནི། སྲིད་པ་དང་མི་སྲིད་པ་ལྟར་བསྟན་པ་གཞན་དུ་མི་འགྱུར་བ་ཡིན། དེ་བྱང་ཆུབ་སེམས་དཔའི་སྡོམ་པ་དམ་བཅས་པ་ལས་གྲུབ་བོ། །ལས་ཀྱི་རྣམ་པར་སྨིན་པ་མཁྱེན་པའི་སྟོབས་ནི། ལས་དང་རྣམ་པར་སྨིན་པ་ལ་ཡིད་ཆེས་ནས་དེ་གསུངས་པའི་རྒྱུ་ལས་གྲུབ་བོ། །མཆོག་དང་མཆོག་མ་ཡིན་པ་མཁྱེན་པའི་སྟོབས་ནི། སྔོན་དབང་པོའི་རིམ་པ་དང་མཐུན་པར་བསྟན་པའི་རྒྱུ་ལས་གྲུབ་བོ། །ཁམས་སྣ་ཚོགས་མཁྱེན་པའི་སྟོབས་ནི། འཇིག་རྟེན་ཁམས་སྣ་ཚོགས་པ་དང༌། རྒྱུ་སྣ་ཚོགས་དང་མཐུན་པར་ཆོས་བསྟན་པའི་རྒྱུ་ལས་གྲུབ་བོ། །མོས་པ་སྣ་ཚོགས་པ་མཁྱེན་པའི་སྟོབས་ནི།

བསམ་པ་དང་མོས་པ་དང་མཐུན་པར་ཆོས་བསྟན་པའི་རྒྱུ་ལས་གྲུབ་བོ། །ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ནི། ཐེག་པ་སྣ་ཚོགས་པ་དང་ལམ་སྣ་ཚོགས་པ་ལས་གྲུབ་བོ། །ཐེག་པ་དང་ལམ་རྗེས་སུ་མཐུན་པར་བསྟན་པའི་རྒྱུ་ལས་གྲུབ་བོ། །བསམ་གཏན་བཞི་དང༌། རྣམ་པར་ཐར་པ་བརྒྱད་དང༌། ཏིང་ངེ་འཛིན་དང༌། སྙོམས་པར་འཇུག་པ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་དང་ལྡན་པ་ཐམས་ཅད་མཁྱེན་པའི་སྟོབས་ནི། གཞན་གྱི་དེ་རྣམས་མཁྱེན་པས་ཏེ། དེ་དག་ཇི་ལྟ་བར་སྟོན་པའི་རྒྱུ་སྔོན་ཏིང་ངེ་འཛིན་ལྷུར་ལེན་པ་ལས་གྲུབ་བོ། །སྔོན་གྱི་གནས་རྗེས་སུ་དྲན་པའི་སྟོབས་ནི། སྔོན་གྱི་རྒྱུ་ལས་བྱུང་བའི་དགེ་བ་ཆུད་མ་གསན་པའི་རྒྱུ་ལས་གྲུབ་བོ། །འཆི་འཕོ་བ་དང་སྐྱེ་བ་མཁྱེན་པའི་སྟོབས་ནི། ལྷའི་མིག་གི་མངོན་ཤེས་ཏེ་སེམས་ཅན་ལ་སྣང་བར་གྱུར་ཅིང་ཐམས་ཅད་ལ་དོན་ཇི་ལྟ་བ་བཞིན་བསྟན་པ་ལས་གྲུབ་བོ། །ཟག་པ་ཟད་པ་མཁྱེན་པའི་སྟོབས་ནི། ཟག་པ་ཟད་པའི་དོན་དུ་ཆོས་བསྟན་པའི་རྒྱུ་ལས་གྲུབ་བོ། །མི་འཇིགས་པ་བཞི་ནི། ཆོས་ཐམས་ཅད་དམ་བཅས་པ་ལ་མི་འཇིགས་པ་དང༌། བར་དུ་གཅོད་པའི་ཆོས་ལུང་བསྟན་པ་ལ་མི་འཇིགས་པ་དང༌། ངེས་པར་འབྱུང་བའི་ལམ་བསྟན་པ་ལ་མི་འཇིགས་པ་དང༌། ཟག་པ་ཟད་པ་ལ་དམ་བཅས་པ་ལ་མི་འཇིགས་པ་བཞིའོ། །སངས་རྒྱས་ཀྱི་མ་འདྲེས་པའི་ཆོས་བཅོ་བརྒྱད་ནི། འཁྲུལ་པ་མི་མངའ་བ་ནི་སྐུ་གསུང་ཐུགས་ཕྱིན་ཅི་ལོག་པ་མི་མངའ་བ་ཡིན་ཏེ། སེམས་ཅན་ལ་ལམ་མ་ནོར་བར་སྟོན་པ་ལ་སོགས་པ་ལས་གྲུབ་བོ། །ཅ་ཅོ་མི་མངའ་བ་ནི་རྩོད་པ་ལུས་ངག་ཡིད་གསུམ་ལ་མི་མངའ་བ་ཡིན་ཏེ། རྩོད་པ་མེད་པར་ལྷུར་ལེན་པ་ལས་གྲུབ་བོ། །བསྙེལ་བ་མི་མངའ་བ་ནི། དྲན་པ་བསྙེལ་བ་ཐམས་ཅད་སྐད་ཅིག་ལ་མཁྱེན་པ་སྟེ། རྗེས་སུ་དྲན་པ་དྲུག་བསྒོམས་པ་ལས་གྲུབ་བོ། །ཐུགས་མཉམ་པར་མ་བཞག་པ་མི་མངའ་བ་ནི་རྟག་ཏུ་ཏིང་ངེ་འཛིན་ལ་རྩེ་གཅིག་པ་སྟེ། ཕ་རོལ་གྱི་སེམས་བསྲུང་བ་ལས་གྲུབ་བོ། །ཐ་དད་པའི་འདུ་ཤེས་མི་མངའ་བ་ནི་མཚན་མར་འཛིན་པའི་འདུ་ཤེས་མེད་པ་སྟེ།

ཕྱིན་ཅི་ལོག་གི་འདུ་ཤེས་སྤངས་པ་ལས་གྲུབ་བོ། །སོ་སོར་མ་བརྟགས་པ་མི་མངའ་བ་ནི། རྗེས་སུ་ཆགས་པ་དང་ཁོང་ཁྲོ་བ་མེད་པས་བཏང་སྙོམས་ཏེ། སྔོན་བཏང་སྙོམས་བསྒོམས་པ་ལས་གྲུབ་བོ། །འདུན་པ་དང༌། བརྩོན་འགྲུས་དང༌། དྲན་པ་དང༌། ཤེས་རབ་དང༌། རྣམ་པར་གྲོལ་བ་དང༌། རྣམ་པར་གྲོལ་བའི་ཤེས་རབ་མ་ཉམས་པ་དྲུག་དང༌། ལུས་དང་ངག་དང་ཡིད་ཀྱི་ཕྲིན་ལས་གསུམ་ཡེ་ཤེས་ཀྱི་སྔོན་དུ་འགྲོ་བ་དང༌། འདས་པ་དང་མ་འོངས་པ་དང་ད་ལྟར་བྱུང་བའི་ཡེ་ཤེས་ལ་མ་ཆགས་མ་ཐོགས་པར་འཇུག་པ་སྟེ། དྲུག་པོ་དེ་དག་རང་གི་རྒྱུད་ལས་བྱུང་བ་ལ་ཡིད་ཇི་ལྟ་བ་བཞིན་ནོ། །མ་འདྲེས་པའི་ཆོས་བཅོ་བརྒྱད་དོ། །དེ་རྣམས་བྲལ་བའི་འབྲས་བུ་སུམ་ཅུ་རྩ་གཉིས་སོ། །རྣམ་པར་སྨིན་པའི་འབྲས་བུ་སུམ་ཅུ་སོ་གཉིས་ནི། ལེགས་གནས་ནི་ཞབས་གནས་པ་སྟེ་ཡི་དམ་ལ་བརྟན་པའི་རྒྱུ་ལས་གྲུབ་བོ། །འཁོར་ལོས་མཚན་པ་ནི་ཕྱག་དང་ཞབས་འཁོར་ལོའི་མཚན་མངའ་བ་སྟེ། སྦྱིན་པ་སྣ་ཚོགས་པ་ལས་གྲུབ་བོ། །ཡངས་ཤིང་ཞབས་ལོང་མི་མངོན་དང༌། ཞེས་པ་ནི། ཞབས་ཀྱི་རྟིང་པ་ཡངས་ཤིང༌། ཞབས་བྱིན་གྱིས་མཐོ་བ་སྟེ། གཞན་ཁྱད་དུ་མ་བསད་པ་ལས་གྲུབ་བོ། །སོར་མོ་རིང་དང༌། ཞེས་པ་ནི་ཕྱག་དང་ཞབས་ཀྱི་སོར་མོ་རིང་བ་སྟེ། སེམས་ཅན་སྐྱབས་པ་ལས་གྲུབ་བོ། །ཕྱག་ཞབས་དྲ་བས་འབྲེལ་པ་དང༌། ཞེས་པ་ནི། གཞན་གྱི་འཁོར་མ་ཕྱེ་བ་ལས་གྲུབ་བོ། །སྤགས་འཇམ་གཞོན་ཤ་ཅན་ལེགས་ཉིད་ནི། གོས་ཡིད་དུ་འོང་བ་སྣ་ཚོགས་བྱིན་པ་ལས་གྲུབ་བོ། །སྐུ་ཡི་བདུན་དག་མཐོ་བ་དང༌། ཞེས་པ་ནི། ཕྱག་ཞབས་ཀྱི་བོལ་བཞི་དང༌། མགུར་གྱི་ལྷུན་གཉིས་དང༌། ལྟག་པ་མཐོ་བ་སྟེ། བཟའ་བ་དང་བཅའ་བ་དང་བཏུང་བ་ཞིམ་ཞིམ་བདེ་བ་བྱིན་པ་ལས་གྲུབ་བོ། །བྱིན་པ་ཨེ་ནྱ་འདྲ་ཞེས་པ་ནི་སངས་རྒྱས་ཀྱི་ཆོས་བཟུང་བ་ལས་གྲུབ་བོ། །གསང་བའི་གནས་གླང་པོ་བཞིན་དུ་སྦུབས་སུ་ནུབ་པ་ནི། གསང་ཚིག་སྲུང་བ་དང༌། འཁྲིག་པ་སྤངས་པ་ལས་གྲུབ་བོ། །རོ་སྟོད་སེང་གེ་དང་འདྲ་བ་ནི།

དགེ་བའི་ལས་མཐར་གྱིས་རྒྱ་ཆེན་པོ་བྱས་པ་ལས་གྲུབ་བོ། །ཐལ་གོང་བར་མེད་རྒྱས་པ་ནི། དགེ་བའི་ཆོས་ཡང་དག་པར་སྤྱད་པ་ལས་གྲུབ་བོ། དཔུང་མགོ་ལེགས་ཟླུམ་ནི། མི་འཇིགས་པ་བྱིན་པ་དང་དབུགས་ཕྱུང་བ་ལས་གྲུབ་བོ། །ཕྱག་འཇམ་རིང་ཞིང་མཐོ་དམན་མེད་པའི་ཕྱག་ནི། ཕྱག་མ་བསྡུས་པར་རིང་བ་སྟེ། གཞན་གྱི་བྱ་བའི་གྲོགས་ལ་སྤྲོ་བ་ལས་གྲུབ་བོ། །ཡོངས་སུ་དག་པའི་སྐུ་འོད་ཀྱི་དཀྱིལ་འཁོར་དང་ལྡན་པ་ནི། དགེ་བ་བཅུ་ངོམས་པ་མེད་པར་སྤྱད་པ་ལས་གྲུབ་བོ། །མགྲིན་པ་དྲི་མེད་དུང་འདྲ་ནི་ནད་པ་ལ་སྨན་སྣ་ཚོགས་བྱིན་པ་ལས་གྲུབ་བོ། །མཚན་འདི་གཉིས་ཤེས་རབ་ཕ་རོལ་ཕྱིན་པ་ནས་མི་འབྱུང་ངོ༌། །འགྲམ་པ་རི་དྭགས་རྒྱལ་པོ་འདྲ་བ་ནི། དགེ་བའི་རྩ་བ་སྦྱོར་བ་ཡོངས་སུ་རྫོགས་པ་ལས་གྲུབ་བོ། །ཚེམས་བཞི་བཅུར་མཉམ་པ་ནི། སེམས་ཅན་ལ་བསམ་པ་མཉམ་པ་ཉིད་ལས་གྲུབ་བོ། །བར་དང་ཚེམས་ཐགས་བཟང་བ་ནི་སེམས་ཅན་བསྡུས་པ་ལས་གྲུབ་བོ། །རྣམ་དག་ཚེམས་མཉམ་ཉིད་དང་ནི། ཡིད་དུ་འོང་བའི་ནོར་བྱིན་པ་ལས་གྲུབ་བོ། །མཆེ་བ་རབ་མཆོག་དཀར་ཉིད་དང་ནི་ཚེམས་དཀར་བ་སྟེ། ལུས་ཀྱི་སྲོག་གཅོད་པ་དང་མ་བྱིན་པར་ལེན་པ་དང་མི་ཚངས་པར་སྤྱོད་པ་བསྲུངས་པ་ལས་གྲུབ་བོ། །ལྗགས་རིང་བ་ནི་བདེན་པའི་ཚིགས་གསུངས་པ་ལས་གྲུབ་བོ། །མཐའ་མེད་པ་དང་བསམ་པ་དང་རོ་བྲོ་བའི་མཆོག་ཉིད་ནི་ཡིད་དུ་འོང་བའི་ཟས་བྱིན་པ་ལས་གྲུབ་བོ། །རང་བྱུང་ཀ་ལ་པིང་ཀའི་སྒྲ་དང་ཚངས་པའི་དབྱངས་ཉིད་ནི། འཇམ་ཞིང་དགའ་བའི་ཚིག་སྨྲ་བ་ལས་གྲུབ་བོ། །སྤྱན་ཡངས་པ་ཨུཏྤལ་ནི་དཀར་ནག་ཕྱེད་པ་སྟེ། བྱམས་པ་དང་ལྡན་ཞིང་ལས་ནག་པོ་བསྲུང་བ་ལས་གྲུབ་བོ། །ཁྱུ་མཆོག་རྫི་འདྲ་ནི། རྫི་མ་བའི་རྫི་མ་འདྲ་བ་སྟེ། བསམ་པ་གཡོ་སྒྱུ་མེད་པ་ལས་གྲུབ་བོ། །ཞལ་མཛེས་དྲི་མེད་མཛོད་སྤུ་འོད་དཀར་ལྡན་པ་ནི། གཞན་སྔགས་པར་འོས་པ་རྣམས་ལ་བསྟོད་པ་ལས་གྲུབ་པའོ། །གཙུག་ཏོར་ལྡན་པ་ནི་བླ་མ་ལ་གུས་པ་ལས་གྲུབ་བོ། །དག་ཅིང་སྲབ་པ་ནི་ལྤགས་པ་གསེར་གྱི་མདོག་འདྲ་བ་དང༌།

སེམས་ཅན་མཆོག་ནི། ཆོས་ཡང་དག་པར་འཚོལ་བ་ལ་སེམས་ལས་སུ་རུང་བ་དང༌། ཡིད་དུ་འོང་བའི་གོས་དང་མལ་སྟན་བྱིན་པ་ལས་གྲུབ་བོ། །བ་སྤུ་ལེགས་ཕྲ་འཇམ་ཞིང་རེ་རེ་ནས། །སྐུ་ཡི་གྱེན་དུ་གཡས་ཕྱོགས་འཁྱིལ་བ་ནི། འདུ་འཛི་སྤངས་ནས་བསྒོམས་པ་ལས་གྲུབ་བོ། །གྱེན་དུ་ཕྱོགས་པ་ནི་དགེ་བའི་ཆོས་བླངས་པ་འཕེལ་ཞིང་མ་འགྲིབས་པར་ཡར་འཕེལ་བར་བྱས་པ་ལས་གྲུབ་བོ། །བླ་མ་དང་སློབ་དཔོན་དང་དགེ་བའི་བཤེས་གཉེན་གྱི་གདམ་ངག་མཐུན་པར་བཟུང་བ་ལས་གཡས་སུ་འཁྱིལ་བ་གྲུབ་བོ། །དབུ་སྐྲ་དྲི་མེད་རིན་ཆེན་མཐོན་མཐིང་འདྲ་བ་ནི། ཀུན་ལ་སྙིང་བརྩེ་ཞིང་མཚོན་ཆ་སྤངས་པ་ལས་གྲུབ་བོ། །བཅུ་ཚན་གསུམ་མོ། ནྱ་གྲོ་རྫོགས་པའི་ལྗོན་ཤིང་དཀྱིལ་འཁོར་འདྲ་བ་ནི། བདག་དང་གཞན་ཏིང་ངེ་འཛིན་ལ་སྦྱར་བ་ལས་གྲུབ་བོ། །ཀུན་ཏུ་བཟང་པོ་དཔེ་མེད་དྲང་སྲོང་ཆེ། །སྲེད་མེད་བུ་ཡི་སྟོབས་མངའ་མཁྲེགས་པའི་སྐུ་ནི། སྐྱེས་བུ་ཆེན་པོའི་མཚན་ཀྱི་སྐུ། ཀུན་ནས་མཛེས་པ་སྟེ། དེ་བཞིན་གཤེགས་པའི་སྐུ་གཟུགས་བཞེངས་པ་དང༌། མཆོད་རྟེན་གསོས་པ་དང༌། འཇིགས་པ་རྣམས་དབུགས་ཕྱུང་བ་དང༌། སེམས་ཅན་མི་མཛའ་བ་རྣམས་བསྡུམ་པ་ལས་གྲུབ་བོ། །འདི་ནི་སྐུ་ཆེ་ཞིང་དྲང་བ་འབྱུང་སྟེ། སྐུ་ཁྲུ་བདུན་དུ་འཕགས་ཤིང་དྲང་བའོ། །ཡང་ན་མདོ་སྡེ་ཁ་ཅིག་ནས། སྐུ་བདུན་མཐོ་བ་མེད་པར། ལྤགས་པ་སྲབ་པ་དག་གསེར་མདོག་ལ་གཉིས་སུ་ཕྱེ་བ་སྟེ། སུམ་ཅུ་རྩ་གཉིས་སུ་བརྗོད་དོ། །ལོངས་སྤྱོད་རྫོགས་པའི་སྐུ་ལ་བརྟེན་པའི་ཡོན་ཏན་སུམ་ཅུ་རྩ་གཉིས་སོ། །དེ་རྣམས་སངས་རྒྱས་ཐུབ་པ་ཆེན་པོ་ལ་སྨོན་ནས། །དེའི་ཕྱིར་སྨོན་པའི་འཇུག་པ་བསོད་ནམས་ཀྱི་ཚོགས་ཆེན་པོ་ལ་བསླབས། ཕན་ཡོན་མཐོང་ཞིང་རྗེས་སུ་དྲན་པར་བྱ་བ་ལ་བསླབས་པ་དང༌། དོན་ལ་ཞིང་སྦྱངས་པ་ལ་བསླབས་པ་དང༌། ནག་པོའི་ཆོས་བཞི་སྤང་ཞིང་དཀར་པོའི་ཆོས་བཞི་ལ་བསླབས་པ་དང༌། སེམས་ཅན་བློས་མི་སྤངས་པ་ལ་བསླབས་པའི་འབྲས་བུའོ། །སྨོན་པའི་དོན་དམ་སྤྲུལ་པ་སྐུའི་གཟུགས་སྐུ་ལ་བརྟེན་པའི་ཡོན་ཏན་ཏེ།

དེ་ལ་གསུམ་སྟེ། ལྷུན་གྱིས་གྲུབ་པ་དང༌། རྒྱུད་མི་འཆད་པ་དང༌། དཔེས་སྒྲུབ་པའོ། །བསམ་པ་མེད་པར་ལྷུན་གྱིས་གྲུབ་པ་ནི། རྒྱུད་བླ་མ་ནས། ཡོན་ཏན་རིན་ཆེན་མཆོག་ཚོགས་དང་ལྡན་ཡེ་ཤེས་ཆུ་ཚོགས་བསོད་ནམས་ཡེ་ཤེས་ཉི་འོད་ཅན། །ཐེག་པ་མ་ལུས་ངེས་པར་བསྒྲུབས་ཏེ་མཐའ་དང་དབུས་མེད་རྒྱ་ཆེན་ནམ་མཁའ་ལྟར་ཁྱབ་པ། །སངས་རྒྱས་ཉིད་ནི་ཡོན་ཏན་དྲི་མ་མེད་གཏེར་སེམས་ཅན་ཀུན་ལ་ཁྱད་མེད་རྣམ་གཟིགས་ཏེ། །ཉོན་མོངས་ཤེས་བྱའི་སྤྲིན་གྱི་དྲ་བ་སངས་རྒྱས་རྣམས་ཀྱི་ཐུགས་རྗེའི་རླུང་གིས་རྣམ་པར་གཏོར། །ཞི་རྒྱས་དབང་དྲག་གིས་གདུལ་བྱ་འདུལ་བ་སྟེ། གང་ཞིག་གང་གིས་འདུལ་བ་ཡི། །བྱ་གང་གང་དུ་གང་གི་ཚེ། །དེ་ཡི་རྣམ་རྟོག་སྐྱེ་མེད་ཕྱིར། །ཐུབ་པ་རྟག་ཏུ་ལྷུན་གྱིས་གྲུབ། ཕྲིན་ལས་རྣམ་རྟོག་མེད་པར་ལྷུན་གྱིས་གྲུབ་པ་བསྟན་ནོ། །ཕྲིན་ལས་དེ་འཁོར་བ་མ་སྟོང་བར་དུ་ལྷུན་གྱིས་གྲུབ་པར་སྟོན་ནོ། རྒྱུན་མི་འཆད་པར་བསྟན་པ་ནི། གདུལ་བྱའི་ཁམས་ནི་གང་ཞིག་གི། །གདུལ་བྱ་ཐབས་མང་གང་དག་གིས། །འདུལ་བྱའི་བྱ་གང་གང་དུ་ནི། །གང་ཚེ་ཡུལ་དང་དུས་དེ་དག །ངེས་འབྱིན་དེ་ཡི་སྟོན་པ་དང༌། །དེ་འབྲས་དེ་ཡི་ཡོངས་སུ་འཛིན། །དེའི་སྒྲིབ་དེ་གཅོད་རྐྱེན་ལ་ནི། །རྣམ་པར་རྟོག་པ་མེད་ཕྱིར་རོ། །རྣམ་རྟོག་མེད་ཀྱང་ས་བཅུ་མན་ཆད་ནས་ལས་ཀྱི་སྒྲིབ་པ་ཅན་ཡན་ཆད་ཀྱི་སྒྲིབ་པའི་སྤྲིན་རྣམས་སངས་རྒྱས་ཀྱི་ཐུགས་རྗེའི་རླུང་དེས་གཏོར་བས་ནས། དཔེ་རྒྱ་མཚོ་དང༌། ཉི་མ་དང༌། ནམ་མཁའ་དང༌། གཏེར་དང༌། སྤྲིན་དང༌། ནོར་བུ་རིན་པོ་ཆེ་རྣམས་དང་འདྲ། རྟོག་པ་མེད་ཀྱང་སྔོན་གྱི་སྨོན་ལམ་གྱིས། ཆོས་སྐུའི་ནམ་མཁའ་ལ་ཡོན་ཏན་ཕྲིན་ལས་རྒྱུན་མི་འཆད་པ་ཡིན་ནོ། །རྒྱུད་བླ་མ་ལས། །ངེས་པར་འབྱིན་པ་ས་བཅུ་སྟེ། །ཚོགས་གཉིས་དག་ནི་དེ་ཡི་རྒྱུ། །དེ་འབྲས་བྱང་ཆུབ་མཆོག་ཡིན་ཏེ། །བྱང་ཆུབ་སེམས་ཅན་ཡོངས་སུ་འཛིན། །དེ་སྒྲིབ་མཐའ་ཡས་ཉོན་མོངས་དང༌། །ཉེ་བའི་ཉོན་མོངས་བག་ཆགས་སོ། །དུས་ཀུན་དུ་ནི་དེ་འཇོམས་པའི། །རྐྱེན་ནི་ཐུགས་རྗེ་ཆེན་པོ་ཡིན། །གནས་དྲུག་པོ་ནི་འདི་དག་རྣམས། །གོ་རིམ་ཇི་བཞིན་རྒྱ་མཚོ་དང༌། །ཉི་མ་དང་ནི་ནམ་མཁའ་གཏེར། །སྤྲིན་དང་རླུང་བཞིན་ཤེས་པར་བྱ། །ཤེས་ཆུ་ཡོན་ཏན་རིན་ཆེན་དང༌། །ལྡན་ཕྱིར་ས་རྣམས་རྒྱ་མཚོ་བཞིན། །སེམས་ཅན་ཐམས་ཅད་ཉེར་འཚོའི་ཕྱིར། །ཚོགས་གཉིས་དག་ནི་ཉི་མ་བཞིན། །རྒྱ་ཆེ་མཐའ་དང་དབུས་མེད་ཕྱིར། །བྱང་ཆུབ་ནམ་མཁའི་ཁམས་བཞིན་ནོ། །ཡང་དག་རྫོགས་སངས་ཆོས་ཉིད་ཕྱིར། །སེམས་ཅན་ཁམས་ནི་གཏེར་དང་འདྲ། །གློ་བུར་ཁྱབ་དང་མ་གྲུབ་ཕྱིར། །དེ་ཡི་ཉོན་མོངས་སྤྲིན་ཚོགས་བཞིན། །དེ་འཐོར་བས་ནི་ཉེར་གནས་ཕྱིར། །ཐུགས་རྗེ་མི་ཟད་རླུང་དང་འདྲ། །གཞན་གྱི་དབང་གིས་ངེས་འབྱུང་དང༌། །བདག་དང་སེམས་ཅན་མཚུངས་གཟིགས་དང༌། །མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་མཛད་མི་འཆད། །གསུངས་སོ། །ཡང་དཔེ་བསྟན་པ་ནི།

བརྒྱ་བྱིན་རྔ་སྤྲིན་ཚངས་པ་དང༌། །ཉི་མ་ནོར་བུ་རིན་ཆེན་བཞིན། །དེ་བཞིན་གཤེགས་པ་སྒྲ་སྙན་བཞིན། །ནམ་མཁའ་དང་ནི་ས་བཞིན་ནོ། །དེ་རྣམས་རྒྱས་པར་བཤད་ན། ཇི་ལྟར་བཻ་ཌཱུར་དག་པ་ཡི། །རང་བཞིན་ས་སྟེང་འདིར་འགྱུར་ཏེ། །དག་ཕྱིར་ལྷ་ཡི་དབང་པོ་དེར། །ལྷ་ཡི་བུ་མོའི་ཚོགས་དང་བཅས། །རྣམ་པར་རྒྱལ་བའི་ཁང་བཟང་དང༌། །ལྷ་གནས་དེ་ལས་གཞན་དག་དང༌། །དེ་ཡི་གཞལ་ཡས་སྣ་ཚོགས་དང༌། །ལྷ་རྫས་རྣམ་མང་དེ་མཐོང་ངོ༌། །དེ་ནས་སྐྱེས་པ་བུད་མེད་ཚོགས། །ས་ཡི་སྟེང་ན་གནས་པ་རྣམས། །སྣང་བ་དེ་ནི་མཐོང་གྱུར་ཏེ། །ངེད་ཀྱང་རིང་པོར་མི་ཐོགས་པར། །ལྷ་དབང་འདི་འདྲར་གྱུར་ཅིག་ཅེས། །དེ་འདྲའི་སྨོན་ལམ་འདེབས་བྱེད་ཅིང༌། །དེ་ཐོབ་དོན་དུ་དགེ་བ་ནི། །ཡང་དག་བླངས་ཏེ་གནས་པར་འགྱུར། །དེ་དག་དགེ་བའི་ལས་དེ་ནི། །འདི་སྣང་ཙམ་ཞེས་དེ་ལྟ་བུར། །ཤེས་པ་མེད་ཀྱང་ས་སྟེང་ནས། །འཕོས་ཏེ་ལྷ་རུ་སྐྱེ་བར་གྱུར། །སྣང་བ་དེ་ནི་ཤིན་ཏུ་ཡང༌། །རྟོག་པ་མེད་ཅིང་གཡོ་བ་མེད། །དེ་ལྟ་མོད་ཀྱི་ས་སྟེང་ན། །དོན་ཆེན་གྱིས་ནི་ཉེ་བར་གནས། །དེ་བཞིན་དད་སོགས་དྲི་མེད་ཅན། །དད་སོགས་ཡོན་ཏན་བསྒོམས་པ་ཡིས། །རང་སེམས་ལས་སྣང་རྫོགས་སངས་རྒྱས། །མཚན་དང་དཔེ་བྱད་ལྡན་པ་དང༌། །འཆག་པ་དང་ནི་བཞེངས་པ་དང༌། །བཞུགས་པ་དང་ནི་གཟིམ་པ་དང༌། །སྤྱོད་ལམ་སྣ་ཚོགས་མཛད་པ་ཅན། །ཞི་བའི་ཆོས་ནི་གསུངས་པ་དང༌། །མི་གསུངས་མཉམ་པར་བཞག་གྱུར་པ། །ཆོ་འཕྲུལ་རྣམ་པ་སྣ་ཚོགས་དག །མཛད་པ་གཟི་མདངས་ཆེན་པོ་ཅན། །སེམས་ཅན་རྣམས་ཀྱིས་མཐོང་བར་འགྱུར། །དེ་མཐོང་ནས་ཀྱང་འདོད་ལྡན་པ། །སངས་རྒྱས་ཉིད་ཕྱིར་རབ་འབྱོར་ཏེ། །དེ་རྒྱུ་ཡང་དག་བླངས་ནས་ནི། །འདོད་པའི་གོ་འཕང་ཐོབ་པར་བྱེད། །སྣང་བ་དེ་ནི་ཤིན་ཏུ་ཡང༌། །རྟོག་མེད་གཡོ་བ་མེད་པ་ཉིད། །དེ་ལྟར་ན་ཡང་འཇིག་རྟེན་ན། །དོན་ཆེན་པོས་ནི་ཉེ་བར་གནས། །འདི་ནི་རང་སེམས་སྣང་བ་ཞེས། །སོ་སོ་སྐྱེ་བོས་མི་ཤེས་མོད། །ཅེས་གསུངས་སོ། །ཡང༌།

ཇི་ལྟར་བཻ་ཌཱུར་ས་གཞི་གཙང་མ་ལ། །ལྷ་དབང་ལུས་ཀྱི་གཟུགས་བརྙན་སྣང་བ་ལྟར། །དེ་བཞིན་འགྲོ་སེམས་ས་གཞི་གཙང་མ་ལ། །ཐུབ་པའི་དབང་པོའི་སྐུ་ཡི་གཟུགས་བརྙན་འཆར། །གསུང༌། ཡང་ལྷའམ་རྔའི་དཔེ་ནི། ཇི་ལྟར་ལྷ་ནང་ལྷ་རྣམས་ཀྱི། །སྔོན་གྱི་དཀར་པོའི་མཐུ་ཡིས་ནི། །འབད་དང་གནས་དང་ཡིད་གཟུགས་དང༌། །རྣམ་པར་རྟོག་པ་མེད་བཞིན་དུ། །མི་རྟག་སྡུག་བསྔལ་བདག་མེད་དང༌། །ཞི་བའི་སྒྲ་ཡིས་བག་མེད་པའི། །ལྷ་རྣམས་ཐམས་ཅད་ཡང་དང་ཡང༌། །ཆོས་ཀྱི་རྔས་ནི་སྐུལ་བྱེད་ལྟར། །དེ་བཞིན་ཁྱབ་བདག་འབད་སོགས་དང༌། །བྲལ་ཡང་འགྲོ་བ་མ་ལུས་པར། །སངས་རྒྱས་གསུང་གི་ཁྱབ་མཛད་དེ། །སྐལ་ལྡན་རྣམས་ལ་ཆོས་སྟོན་ཏོ། །སངས་རྒྱས་ཀྱི་གསུང་ཀུན་ལ་བསྟན་ཀྱང་སེམས་ཅན་མ་རྟོགས་པ་རྣམས་ཀྱི་རྣ་བར་མི་འགྲོ་བར་བསྟན་པ་ནི། ཇི་ལྟར་རྣ་བ་དང་བྲལ་བས། །ཕྲ་མོའི་སྒྲ་ནི་མི་མྱོང་བཞིན། །ཐམས་ཅད་ལྷ་ཡི་རྣ་བར་ཡང༌། །རྣ་ལམ་དུ་ནི་མི་འགྲོ་བཞིན། །དེ་བཞིན་ཆོས་ཕྲ་མཆོག་ཏུ་ནི། །ཞིབ་མོའི་ཡེ་ཤེས་སྤྱོད་ཡུལ་ཡང༌། །ཉོན་མོངས་མེད་ཡིད་འགའ་ཞིག་གི། །རྣ་བའི་ལམ་དུ་འགྱུར་བ་ཡིན། །གསུང༌། སྤྲིན་གྱི་དཔེས་བསྟན་པ་ནི། ཇི་ལྟར་དབྱར་གྱི་དུས་ན་སྤྲིན། །ལོ་ཐོག་ཕུན་སུམ་ཚོགས་པའི་རྒྱུ། །ཆུ་ཡི་ཕུང་པོ་འབད་མེད་པར། །ས་ལ་རྒྱུན་དུ་འབེབས་པ་ལྟར། །དེ་བཞིན་ཐུགས་རྗེའི་སྤྲིན་ལས་ནི། །རྒྱལ་བའི་དམ་ཆོས་ཆུ་ཡི་ཆར། །འགྲོ་བའི་དགེ་བའི་ལོ་ཐོག་རྒྱུ། །རྣམ་པར་རྟོག་པ་མེད་པར་འབེབས། །ཇི་ལྟར་འཇིག་རྟེན་དགེ་བའི་ལམ་འཇུག་ན། །རླུང་སྐྱེས་ཆུ་ཆར་སྤྲིན་གྱིས་འབེབས་པ་ལྟར། །དེ་བཞིན་བརྩེ་རླུང་འགྲོ་དགེ་མངོན་འཕེལ་ཕྱིར། །སངས་རྒྱས་སྤྲིན་ལས་དམ་ཆོས་ཆར་པ་འབེབས། །སྲིད་ལ་མཁྱེན་དང་བརྩེ་ཆེན་གྱུར་པ་དང༌། །མི་འགྱུར་མ་གོས་ནམ་མཁའི་དཀྱིལ་གནས་པ། །ཏིང་འཛིན་གཟུངས་ཆུ་དྲི་མེད་སྙིང་པོ་ཅན། ཐུབ་དབང་སྤྲིན་ནི་དགེ་བའི་ལོ་ཐོག་རྒྱུ། །འབབ་སའི་སྣོད་ཀྱི་བྱེ་བྲག་སྣ་ཚོགས་པ་ཉིད་ལས།

ཇི་ལྟར་བསིལ་དང་ཞིམ་དང་འཇམ་པ་དང༌། །ཡང་བའི་ཆུ་ནི་སྤྲིན་དེ་ལས་ཐོན་པ། །ས་ལ་བ་ཚྭ་ལ་སོགས་གནས་འབྲེལ་བས། །ཤིན་ཏུ་མང་པོའི་རོར་ནི་འགྱུར་བ་བཞིན། །དེ་བཞིན་འཕགས་པའི་ཡན་ལག་བརྒྱད་ཅུའི་ཆར། །རབ་ཡངས་བརྩེ་སྤྲིན་སྙིང་པོ་ལས་ཐོན་པ། །འགྲོ་བའི་རྒྱུད་ཀྱི་གནས་ཀྱི་དབྱེ་བ་ལས། །རྣམ་པར་མང་པོའི་རོ་དང་ལྡན་པར་འགྱུར། །ཞེས་གསུངས་སོ། །ཡང༌། དེ་བཞིན་བདེ་གཤེགས་ཆོས་ཀྱི་སྐུ་ལས་མི་བསྐྱོད་འཇིག་རྟེན་ཁམས་ཀུན་ཏུ། །སྐལ་ལྡན་གྱིས་མཐོང་དེ་མཐོང་དེ་ཡང་རྟག་ཏུ་དྲི་མ་ཀུན་སེལ་བྱེད། །སྔོན་གྱི་རང་ཉིད་སྨོན་ལམ་དང༌། །ལྷ་རྣམས་ཀྱི་ནི་དགེ་བའི་མཐུས། །ཇི་ལྟར་ཚངས་པ་འབད་མེད་སྣང༌། །རང་བྱུང་སྤྲུལ་སྐུ་དེ་བཞིན་ནོ། །སངས་རྒྱས་སྟོང་པའི་ངང་ནས་སེམས་ཅན་གྱི་བསམ་པ་དང་མཐུན་པར་སྟོན་པ་ནི། འཕོ་དང་ལྷུམས་ཞུགས་བལྟམས་དང་ཡབ་ཀྱི་ཁབ་གཤེགས་དང༌། །དགྱེས་པར་རོལ་དང་དབེན་པར་སྤྱོད་དང་བདུད་བཅོམ་དང༌། །བྱང་ཆུབ་ཆེར་བརྙེས་ཞི་བའི་གྲོང་ཁྱེར་ལམ་སྟོན་དག །བསྟན་ནས་ཐུབ་པ་སྐལ་མེད་མིག་གི་ལམ་མི་འགྱུར། །ཞེས་གསུངས། ཉི་མའི་དཔེས་བསྟན་པ་ནི། ཇི་ལྟར་ཉི་མ་རྟོག་མེད་པར། །རང་འོད་ཅིག་ཅར་སྤྲོས་པ་ཡིས། །པདྨ་རྒྱས་པར་བྱེད་པ་དང༌། །གཞན་དག་སྨིན་པར་བྱེད་པ་ལྟར། །དེ་བཞིན་དེ་བཞིན་གཤེགས་པ་ཡི། །ཞེས་པ་ནས། ཆུ་ཡི་སྣོད་ནི་ཐམས་ཅད་ལ། །བདེ་གཤེགས་ཉི་མའི་གཟུགས་བརྙན་ནི། །དཔག་ཏུ་མེད་པ་ཅིག་ཅར་འཆར། །རྟག་ཏུ་ཐམས་ཅད་ལ་ཁྱབ་པར་བསྟན་པ་ནི། ཆོས་དབྱིངས་ནམ་མཁའི་དཀྱིལ་དུ་ནི། །སངས་རྒྱས་ཉི་མ་གདུལ་བྱ་ཡི། །རི་ལ་ཇི་ལྟར་འོས་པར་བབས། །ཞེས་གསུངས། ནོར་བུའི་དཔེས་བསྟན་པ་ནི། ཇི་ལྟར་ཡིད་བཞིན་ནོར་བུ་ནི། །རྟོག་པ་མེད་ཀྱང་ཅིག་ཅར་དུ། །སྤྱོད་ཡུལ་གནས་པ་རྣམས་ཀྱི་ནི། །བསམ་ཀུན་སོ་སོར་རྫོགས་བྱེད་ལྟར། །དེ་བཞིན་སངས་རྒྱས་ཡིད་བཞིན་ལ། །བརྟེན་ནས་བསམ་པ་ཐ་དད་རྣམས། །སྣ་ཚོགས་ཆོས་ནི་ཐོས་གྱུར་ཀྱང༌། །དེ་ནི་དེ་ལ་རྣམ་མི་རྟོག། །ཅེས་གསུངས་སོ། །སྒྲ་བརྙན་གྱི་དཔེས་བསྟན་པ་ནི།

ཇི་ལྟར་སྒྲ་བརྙན་གྱི་ནི་སྒྲ། །གཞན་གྱི་རྣམ་རིག་ལས་བྱུང་བ། །རྣམ་རྟོག་མེད་ཅིང་གཟོ་མེད་ལ། །ཕྱི་དང་ནང་ན་མི་གནས་ལྟར། །དེ་བཞིན་དེ་བཞིན་གཤེགས་པའི་གསུང༌། །གཞན་གྱི་རྣམ་རིག་ལས་བྱུང་བ། །རྣམ་པར་རྟོག་མེད་གཟོ་མེད་ཅིང༌། །ཕྱི་དང་ནང་ན་གནས་མ་ཡིན། །ཞེས་གསུང༌། ནམ་མཁའི་དཔེས་བསྟན་པ་ནི། ཅུང་ཟད་མེད་ཅིང་སྣང་བ་མེད། །དམིགས་པ་མེད་ཅིང་རྟེན་མེད་ལ། །མིག་གི་ལམ་ལས་རབ་འདས་པ། །གཟུགས་མེད་བསྟན་དུ་མེད་པ་ཡི། །མཁའ་ལ་ཇི་ལྟར་མཐོ་དང་དམའ། །མཐོང་ཡང་དེ་ནི་དེ་ལྟར་མིན། །དེ་བཞིན་ཐམས་ཅད་སངས་རྒྱས་ལ། །མཐོང་ཡང་དེ་ནི་དེ་ལྟར་མིན། །ཞེས་གསུང༌། ས་ཡི་དཔེས་བསྟན་པ་ནི། ཇི་ལྟར་ས་ལས་སྐྱེ་བ་ཀུན། །རྟོག་མེད་ས་ལ་བརྟེན་ནས་ནི། །འཕེལ་དང་བརྟན་དང་ཡངས་འགྱུར་ལྟར། །དེ་བཞིན་རྫོགས་པའི་སངས་རྒྱས་ས། །རྣམ་རྟོག་མེད་པ་ལ་བརྟེན་ནས། །འགྲོ་བའི་དགེ་བའི་རྩ་བ་རྣམས། །མ་ལུས་པར་ནི་འཕེལ་བར་འགྱུར། །ཞེས་གསུངས་པས། སངས་རྒྱས་ཀྱི་འཕྲིན་ལས་བསྟན་ཏོ། །དེ་ལྟར་ཆོས་སྐུ་ནམ་མཁའ་ལྟ་བུ་ལ། །ཡོན་ཏན་ཕྲིན་ལས་གཉིས་པོ་དེ་ཉི་ཟླ་ལྟ་བུར་འབྱུང་ངོ༌། །དེ་ལྟར་སྨོན་པ་བྱང་ཆུབ་སེམས་ཀྱི་རྒྱུ་འབྲས་སྐོར་ཅིག་ལ་སྨོན་པའི་སྨོན་པ། སངས་རྒྱས་ཤཱཀྱ་ཐུབ་པ་ཆེན་པོ་ལ། །ང་ཁྱོད་ཇི་འདྲ་བར་གྱུར་ཅིག་པར་སྨོན་ལམ་བཏབ་ནས་སྨོན་པའི་འཇུག་པ་བསྐལ་བ་གྲངས་མེད་དང་པོ་བསླབས་པས། སྨོན་པའི་དོན་དམ། སངས་རྒྱས་ཤཱཀྱ་ཐུབ་པ་ཆེན་པོ་ཅི་འདྲ་བར་སངས་རྒྱས་ནས། དང་པོ་འདུལ་བ་གསུང༌། བར་དུ་མདོ་སྡེ་གསུངས། །བསོད་ནམས་བསགས་པ་ཅན་རྣམས་ལ་གསང་སྔགས་སྡེ་སྣོད་བཞི་པ་གསུངས། མྱ་ངན་ལས་མདའ་ཁར་མངོན་པ་གསུངས། དེ་ནས་དགུང་ལོ་བརྒྱད་ཅུ་གྱ་གཉིས་ལ་གྱད་ཀྱི་ཡུལ་དུ་མྱ་ངན་འདའ་ཁར་མངོན་པ་གསུངས་ནས། འཁོར་རྣམས་ལ་ཞུ་རྒྱུ་ཡོད་པ་རྣམས་ང་ལ་ཞུས་ཤིག འདྲི་རྒྱུ་ཡོད་པ་རྣམས་ང་ལ་དྲིས་ཅིག སང་ནས་ཁྱེད་རྣམས་ལ་དྲི་ས་མེད་དོ་གསུངས་པས།

བྱམས་པ་ལ་སོགས་པའི་འཁོར་རྣམས་སྤྲོས་པ་ཆོད་པས་ཅི་ཡང་མི་སྨྲ་བས། ལེགས་སོ། །ང་ལ་དྲི་རྒྱུ་མེད་པ་ལ་ལེགས་སོ་གསུངས་ནས་དགྱེས་སོ། །དེ་ནས་ཐུབ་པ་མྱ་ངན་ལས་འདའ་བ་ངེད་ཀྱིས་མི་བཟོད་ཟེར་ནས། སྲུ་སྐྱེ་དགུའི་བདག་མོ་ཉན་ཐོས་ལྔ་བརྒྱ་དང་བཅས་པ་མྱ་ངན་ལས་འདས། ཤཱ་རིའི་བུ་གྲོང་ན་ལ་རྒྱུར་དགྲ་བཅོམ་པ་བརྒྱད་ཁྲི་བརྒྱད་སྟོང་དང་བཅས་ནས་མྱ་ངན་ལས་འདས། མོའུ་འགལ་གྱི་བུ་རང་གི་གྲོང་ཤིང་ཐག་ཅན་དུ་དགྲ་བཅོམ་པ་བདུན་ཁྲི་བདུན་སྟོང་དང་བཅས་ནས་རང་གི་ལུས་ལས་མེ་འབར་ནས་མྱ་ངན་ལས་འདས་སོ། །དེ་ནས་ཕྱོགས་བཅུའི་ཞིང་ནས་བྱང་ཆུབ་སེམས་དཔའ་རྣམས་ཕྱག་ལ་བྱོན་ཏེ། ལྷོ་ཕྱོགས་ནས་བྱང་ཆུབ་སེམས་དཔའ་དམིགས་མེད་རྒྱལ་པོ་མ་སྐྱེས་དགྲའི་དཔང་དུ་རྫུས་སྐྱེས་སུ་མཛད་ནས་བྱོན་ནས། བཅོམ་ལྡན་འདས་ཀྱི་སྤྱན་སྔར་འགྲོ་བར་ཡབ་ལ་ཞུས་པས། འདིར་ཅི་འདོད་པ་ལ་ལོངས་སྤྱོད། མ་འགྲོ་ཟེར། བྱང་ཆུབ་སེམས་དཔའ་དམིགས་མེད་ན་རེ། འདོད་པ་ཁྱི་དང་ཕག་པ་དང༌། །ཝ་དང་བོང་བུ་འདོད་སྤྱོད་ཀྱི། །སངས་རྒྱས་མི་སྤྱོད་ཉན་ཐོས་མིན། །གསུང་ནས་ཕྱག་ལ་བྱོན་པས། བཅོམ་ལྡན་འདས་ཀྱི་ཞལ་ནས། ཀུན་དགའ་བོ་ལ་བྱང་ཆུབ་སེམས་དཔའ་དམིགས་མེད་ལ་ཕྱག་ཚོལ་ཅིག ང་ཡོངས་སུ་མྱ་ངན་ལས་འདས་པའི་འོག་ཏུ། ཁྱོད་ལྷ་དང་མི་ཐམས་ཅད་ཀྱི་ཕྱག་གི་གནས་སུ་འགྱུར་རོ། །ལུས་བཏུད་ཅིག ང་ཡོངས་སུ་མྱ་ངན་ལས་འདས་པའི་འོག་ཏུ་མི་མ་ཡིན་པ་ཐམས་ཅད་ཁྱོད་ལ་འདུད་པར་འགྱུར་རོ། །གདན་ཐེངས་ཤིག ང་ཡོངས་སུ་མྱ་ངན་ལས་འདས་པའི་འོག་ཏུ་གདན་རྣམ་པ་བཅུ་ཐོབ་པར་འགྱུར་རོ་གསུང༌། དེ་ནས་སྲོད་ལ་སུམ་ཅུ་རྩ་གསུམ་དུ་བྱོན་ནས་དྲི་ཟའི་རྒྱལ་པོ་རབ་དགའ་བརྟུལ། དེ་ནས་མར་བྱོན་ནས་མུ་སྟེགས་ཀུན་ཏུ་རྒྱུ་རབ་བཟང་བརྟུལ། དགུང་ལོ་བརྒྱད་ཅུ་གྱ་གཉིས་ལ་བྱའི་ལོ། སྨིན་དྲུག་ཟླ་བའི་ཚེས་བརྒྱད་ཀྱི་ནམ་གུང༌། ཟླ་བ་རི་རྩེར་ནུབ་པ་དང་མྱ་ངན་ལས་འདས་སོ། །དེ་ནས་ཀུན་དགའ་བོ་ལ་སོགས་ཀྱིས་སྐུ་གདུང་རས་ཡུག་ལྔ་བརྒྱས་དྲིལ།

དེ་ནས་སྲིན་བལ་གྱིས་དྲིལ། དེ་ནས་ཡང་རས་ཡུག་ལྔ་བརྒྱས་གཡོལ་ནས། ལྕགས་ཀྱི་སྒྲོམ་བུར་བཞུགས། ཏིལ་གྱི་མར་ཁུས་བཀང་ནས་མེ་ལ་བཞེན་

བསྲེགས་པ་ པས་འབར་དུ་མ་བཏུབ་བོ། །དེ་ནས་འཕགས་པ་འོད་སྲུང་རྒྱལ་པོའི་ཁབ་བྱ་རྒོད་ཕུང་པོའི་རི་པི་པ་ལའི་ཕུག་ན་བཞུགས་པས། སངས་རྒྱས་དང་མཇལ་བར་འདོད་པས་ཏིང་ངེ་འཛིན་ལ་མཉམ་པར་བཞག་ནས་རིམ་གྱིས་བལྟས་པས་གང་ན་ཡང་མི་བཞུགས་པར་འདུག་ནས། གྱད་གྱི་ཡུལ་དུ་མྱ་ངན་ལས་འདས་པ་ཤེས་ཏེ། རྒྱལ་པོ་མ་སྐྱེས་དགྲ་ལ་དེ་བྱས་ནས་བྱོན་པས་ལམ་དུ་འཁོར་ལྔ་བརྒྱ་འདུས་པས་རྣམས་དང་འགྲོགས་ནས་བྱོན་པས། ལམ་དུ་རྒན་ཞུགས་ཅིག་དང་འཕྲད་པས། སངས་རྒྱས་མྱ་ངན་ལས་འདས་པས་ཁྱོད་མི་འགྲོའམ་བྱས་པས་ཁོ་ན་རེ། སངས་རྒྱས་མྱ་ངན་འདས་ནས་སུ། །བསླབ་དང་སློབ་པའི་བཅས་པ་མེད། །མགོ་བག་གདུགས་དང་འདྲ་བར་འགྱུར། །ད་ནི་བག་ཡངས་ཅི་དགར་སྤྱོད། །ཟེར་ནས་ཁོ་དགའ་འདུག་པས། འདིའི་ཟེར་ལུགས་ཀྱིས། སངས་རྒྱས་ཀྱི་བསྟན་པ་ནུབ་ཏུ་འགྲོ་བར་འདུག་པས། དེ་བཞིན་གཤེགས་པའི་བཀའི་བསྡུ་བ་བྱེད་དགོས་པར་འདུག་སྙམ་ནས་བྱོན་པས། གྱད་ཀྱི་ཡུལ་དུ་འཕགས་པ་མ་འགགས་པ་དང༌། ཀུན་དགའ་བོ་ལ་སོགས་པ་རྣམས་དང་མཇལ་ཞིང༌། སངས་རྒྱས་ཇི་ལྟར་སྐུ་གཤེགས་པའི་གཏམ་རྣམས་གསུངས་སོ། །དེ་ནས་འཕགས་པ་འོད་བསྲུངས་ཀྱིས་སྐུ་གདུང་ལ་ཞབས་ཞུས། སྲིན་བལ་དང་རས་སྤོས་ནས། རས་སྲིན་བལ་སྟོང་གིས་སྐུ་གདུང་དྲིལ་ནས་ཏིལ་མར་གྱིས་བཀང་བས་མེ་རང་འབར་དུ་སོང༌། རིང་བསྲེལ་མ་གཱ་དྷའི་ཁལ་སྟོང་བྱོན་པས་ཆ་བརྒྱད་དུ་བགོས་ནས། ཆ་གཅིག་ནི་གྲོང་ཁྱེར་རྩྭ་ཅན་པ་རྣམས་ལ་བྱིན། ཆ་གཉིས་པ་ནི་ཡུལ་སྡིག་པ་ཅན་གྱི་གྱད་རྣམས་ལ་བྱིན། ཆ་གསུམ་པ་ནི་རྟོགས་པ་ཡོད་པའི་རྒྱལ་པོ་རིགས་བུ་ལུ་གུ་ལ་བྱིན། ཆ་བཞི་པ་ནི་གྲོང་ཁྱེར་སྒྲ་སྒྲོགས་ཀྱི་རྒྱལ་རིགས་ཏྲོ་ཏ་ལ་བྱིན། ཆ་ལྔ་པ་ནི་ཁབ་འཇུག་གླིང་གི་བྲམ་ཟེ་ལ་བྱིན། ཆ་དྲུག་པ་ནི་སེར་སྐྱའི་རྒྱལ་རིགས་ཤཱཀྱ་རྣམས་ལ་བྱིན། ཆ་བདུན་པ་ནི་ཡུལ་ཡངས་པ་ཅན་གྱི་རྒྱལ་རིགས་ལི་ཙ་བྱི་རྣམས་ལ་བྱིན། ཆ་བརྒྱད་པ་ནི་ཡུལ་ཡངས་པ་ཅན་གྱི་བློན་པོ་སྣ་ཆེན་པོ་ལ་གཏོགས་པའི་བྲམ་ཟེ་དབྱར་བྱེད་ལ་བྱིན།

གང་གི་སྐུ་གདུང་བཅུག་པའི་བུམ་པ་དེ་བྲམ་ཟེ་བྲེའོ་དང་མཉམ་པ་ལ་བྱིན་ནོ། །ཚེམས་ཆེ་བ་དང་པོ་ནི་སུམ་ཅུ་རྩ་གསུམ་དུ་གདན་དྲངས་སོ། །གཉིས་པ་ནི་ཚེ་འཛིན་གྱི་གྲོང་ཁྱེར་ཡིད་འོང་དུ་གདན་གྲངས་སོ། །གསུམ་པ་ནི་ཀ་ལིང་ཀའི་རྒྱལ་པོའི་ཡུལ་དུ་གདན་དྲངས་སོ། །བཞི་པ་ནི་ཀླུའི་ཡུལ་ཏུ་གདན་དྲངས་སོ། །གདུང་སོལ་བ་རྣམས་བྲམ་ཟེ་ནྱ་གྲོ་ཏ་ལ་བྱིན་ནོ། །དེ་ནས་གདན་ས་འཕགས་པ་འོད་སྲུངས་ཀྱིས་མཛད་ནས། བཀའི་བསྡུ་བ་མཛད་དགོས་དགོངས་ནས། གནས་རྒྱལ་པོའི་ཁབ། པི་པ་ལའི་ཕུག་ཏུ་རྒྱལ་པོ་མ་སྐྱེས་དགྲས་དགྲ་བཅོམ་པ་ལྔ་བརྒྱའི་གནས་མལ་དང་འཚོ་བ་སྦྱར་ནས་བཀའི་བསྡུ་བ་མཛད་པས། དགྲ་བཅོམ་པ་ལྔ་བརྒྱ་དཔང་པོར་བཞག་དགོས་པ་ལ། གཉིས་པ་ཐེམས་ནས་གཅིག་འཕགས་པ་བ་ལང་བདག་སུམ་ཅུ་རྩ་གསུམ་ལྷའི་ཡུལ་ནས་གདན་འདྲེན་དུ་བཏང་བས་མ་བྱོན། གཅིག་འཕགས་པ་ཀུན་དགའ་བོ་མདོ་སྡེ་ཐམས་ཅད་ཁོང་གི་ཐུགས་ལ་ཡོད་པས་ཁོང་དགོས་པ་ལ། ཁོང་གིས་དགྲ་བཅོམ་པ་མ་ཐོབ་པས། ཁོང་སྒྲུབ་པ་ལ་བསྐུལ་བ་ལ་ཁོང་རྒྱལ་རིགས་ཡིན་པས་ཞི་བས་མི་ཐུལ་བས། དྲག་པོས་འདུལ་བར་དགོངས་ནས། སྐྱོ་བ་ཆེན་པོ་བརྒྱད་ཀྱིས་བཅོས་ཏེ། འཕགས་པ་འོད་བསྲུངས་ཀྱིས་གཙོ་བྱས་པའི་དགྲ་བཅོམ་པ་རྣམས་ཀྱིས་འཕགས་པ་ཀུན་དགའ་བོ་ལ་ཁྱོད་ངེད་ཚོའི་ནང་དུ་མ་སྡོད་པར་སོང་ཞིག བཅོམ་ལྡན་འདས་ལ་བདུད་ཀྱིས་མྱ་ངན་ལས་འདའ་བར་གསོལ་བ་བཏབ་པའི་དུས་སུ་ཁྱོད་ལ་བཅོམ་ལྡན་འདས་ཀྱིས་དྲིས་པས། ཁྱོད་ཀྱིས་བཞུགས་པར་མ་ཞུས་པར་ཁ་རོག་བསྡད་པས། ད་ཁྱོད་འདིར་མ་སྡོད་པར་སོང་ཞིག བཅོམ་ལྡན་འདས་ལ་ཆུ་རྙོག་མ་ཅན་དྲངས་པས་ཁྱོད་འདིར་མ་སྡོད་པར་སོང་ཞིག བཅོམ་ལྡན་འདས་ཀྱིས་ཆོས་གོས་རྡོག་པའི་འོག་ཏུ་བཅུག་ནས་བཙེམས་པས་ཁྱོད་འདིར་མ་སྡོད་པར་སོང་ཞིག གཞན་ཡང་ཁྱོད་ཀྱི་སྲུ་སྐྱེ་དགུའི་བདག་མོ་རབ་ཏུ་ཕྱུང་བས་བསྟན་པ་ལྔ་བརྒྱ་ཕྲག་གཅིག་འགྲིབས་པ་དང༌། བཅོམ་ལྡན་འདས་ཀྱིས་གསང་བའི་གནས་བུད་མེད་ལ་བསྟན་པ་དང༌།

བསླབ་པའི་གཞི་ཕྲ་མོ་ལ་ཞུ་བ་མ་བྱས་པ་དང༌། བཅོམ་ལྡན་འདས་ཀྱི་སྐུ་ལུས་གསེར་བཙོ་མའི་མདོག་འདྲ་བ་གཞན་ལ་རྫོགས་པར་བསྟན་པ་དང༌། ཁྱོད་ཀྱི་བཅོམ་ལྡན་འདས་ལོ་ཉི་ཤུ་ལྷག་ཏུ་བསྟེན་ཀྱང་དགྲ་བཅོམ་པ་མ་ཐོབ་པས་འདིར་མ་སྡོད་པར་སོང་ཞིག་བྱས་ནས་འབྲི་རྫིའི་ཕུག་ཏུ་བསྐྲད་ནས་བཏང་ངོ༌། །དེར་བྱོན་ནས་འབྲི་རྫིའི་བུ་ལ་ཆོས་བསྟན་ནས་དགྲ་བཅོམ་པ་ཐོབ་པས། མཁན་པོ་དགྲ་བཅོམ་པ་ཐོབ་བམ་མ་ཐོབ་སྙམ་ནས་བལྟས་པས་མ་ཐོབ་པར་འདུག་པས། གོའུ་ཏམ་ཁྱོད་ནི་བག་མེད་མ་མཛད་པར། །ཤིང་དྲུང་དབེན་པ་བརྟེན་ལ་སྒྲུབ་པ་བགྱིས། །རིང་པོར་མི་ཐོགས་དགྲ་བཅོམ་ཐོབ་པར་འགྱུར། །བྱས་ནས་སྐུལ་པས། ཀུན་དགའ་བོས་སྒྲུབ་པ་མཛད་པས་དགྲ་བཅོམ་པ་ཐོབ་ནས་མངོན་ཤེས་ཀྱིས་བལྟས་པས། དགྲ་བཅོམ་པ་རྣམས་ཀྱིས་བྱམས་པས་སྒྲུབ་པ་ལ་བསྐུལ་བའི་ཕྱིར་བསྐྲད་པར་འདུག་ནས། དཔོན་སློབ་གཉིས་པོས་རྫུ་འཕྲུལ་གྱིས་ནམ་མཁར་བྱོན་ནས་པི་པ་ལའི་ཕུག་ཏུ་དགྲ་བཅོམ་པ་ལྔ་བརྒྱའི་ནང་དུ་གཤེགས་སོ། །དེ་རྣམས་ཀྱི་རྣམ་སྦྱར་ལྔ་བརྒྱའི་སྟེང་དུ་བཞུགས་ཏེ། མདོ་སྡེ་རྣམས་ཐུགས་ནས་སྟོན་ནས་བསྡུས་སོ། །དེ་ནས་ཡང་རྣམ་སྦྱར་ལྔ་བརྒྱའི་སྟེང་དུ་ཉེ་བ་འཁོར་བྱོན་ནས་འདུལ་བ་རྣམས་བསྡུས་སོ། །དེ་ནས་ཡང་རྣམ་སྦྱར་ལྔ་བརྒྱའི་སྟེང་དུ་འོད་བསྲུངས་བྱོན་ནས་མྱ་ངན་ལས་འདས་པ་མངོན་པ་བསྡུས་སོ། །སངས་རྒྱས་མྱ་ངན་ལས་འདས་པའི་ཕྱི་དབྱར་དེ་ནས་བཀའི་བསྡུ་བ་བྱས། བདག་གིས་བུའི་བྱ་བ་བྱས་སོ་སྙམ་པས་བསྟན་པ་ཀུན་དགའ་བོ་ལ་གཏད་དེ། །འཕགས་པ་འོད་སྲུངས་རི་ཁ་བ་ཅན་གསུམ་ལ་རྫུ་འཕྲུལ་གྱི་བྱོན་ནས་འགོག་པ་མྱ་ངན་ལས་འདས་སོ། །དེ་ནས་ཀུན་དགའ་བོས་བསྟན་པ་བཟུང་སྟེ། སློབ་མ་ཉི་མ་གུང་པ་ལ་སོགས་པ་དགྲ་བཅོམ་པ་མང་པོ་བྱོན་ནོ། །དེ་ནས་ཀུན་དགའ་བོས་བསྟན་པ་དགྲ་བཅོམ་པ་བྲམ་ཟེ་ཉི་མ་གུང་ལ་གཏད་ནས་འཕགས་པ་ཀུན་དགའ་བོ་ཆུ་བོ་གངྒཱའི་སྟེང་དུ་རང་ཉིད་ཀྱི་ལུས་ལ་མེ་བྱུང་ནས་མྱ་ངན་ལས་འདས་སོ། །བྲམ་ཟེ་ཉི་མ་གུང་གིས་ཤ་ནའི་རས་ཅན་ལ་གཏད།

དེས་འཕགས་པ་ཉེར་སྦས་ལ་གཏད་ནས་སློབ་མར་དགྲ་བཅོམ་པ་མང་པོ་བྱོན་ནོ། །སངས་རྒྱས་མྱ་ངན་ལས་འདས་ནས་བསྟན་པ་ལོ་ལྔ་བརྒྱ་ཕྲག་བཅུར་གནས་པ་ལས། །དེ་ལ་དུས་ཚོད་བཞི་རུ་བྱུང༌། དུས་རེ་ལ་ལོ་ལྔ་བརྒྱ་ཕྲག་གསུམ་གསུམ་ཡོད། ལྔ་བརྒྱ་ཕྲག་དང་པོ་ལ་དགྲ་བཅོམ་པ་ཡོང༌། གཉིས་པ་ལ་རྒྱུན་ཏུ་ཞུགས་པ་འོང༌། གསུམ་པ་ལ་ཕྱིར་མི་འོང་བ་འོང༌། དེ་གསུམ་འབྲས་བུའི་དུས་སོ། །དེ་ནས་མངོན་པར་རྟོགས་པའི་དུས་ལ་ཡང་གསུམ་ལས། དང་པོ་ལྷག་པའི་ཤེས་རབ་འབྱུང༌། གཉིས་པ་ལ་ལྷག་པའི་སེམས་འབྱུང༌། གསུམ་པ་ལ་ལྷག་པའི་ཚུལ་ཁྲིམས་འབྱུང་ངོ༌། །དེ་ནས་ལུང་གི་དུས་ལ་ཡང་གསུམ། ལྔ་བརྒྱ་ཕྲག་དང་པོ་ལ་མངོན་པ་འབྱུང༌། གཉིས་པ་ལ་མདོ་སྡེ་འབྱུང༌། གསུམ་པ་ལ་འདུལ་བ་འབྱུང་བར་གསུངས། ལྔ་བརྒྱ་ཕྲག་ཕྱི་མ་ལ་རྟགས་ཙམ་འཛིན་པའི་དུས་སུ་སངས་རྒྱས་ཀྱི་བསྟན་པ་ནུབ་པའི་དུས་ཡིན་གསུང༌། དེའི་དུས་སུ་དགྲ་བཅོམ་པ་དེས་པ་བྱ་བ། འཁོར་ལྔ་བརྒྱ་དང་བཅས་པ་འབྱུང་བར་གསུང༌། སྡེ་སྣོད་གསུམ་པ་སློབ་མ་ཅན་བྱ་བ་འཁོར་བརྒྱ་དང་བཅས་པ་འབྱུང༌། དེ་གཉིས་གཅིག་མཁས་པས་ངས་གསོ་སྦྱོང་བྱེད་དགོས་ཟེར། གཅིག་དགྲ་བཅོམ་པ་ཡིན་པས་ངས་གསོ་སྦྱོང་བྱེད་དགོས་ཟེར་ནས་མི་འཆམ་པར། འཁོར་རྣམས་ཕན་ཚུན་བྱས་ནས་དགེ་འདུན་གཅིག་ཀྱང་མི་འོང༌། དེའི་དུས་སུ་རྒྱལ་པོ་དཔུང་དམར་ཅན་བྱ་བ་དད་པ་དང་ལྡན་པ་ཞིག་འབྱུང་བས། དགེ་འདུན་མེད་པས་མྱ་ངན་བྱེད་དོ། །ས་ལ་ཁ་བུབ་ཏུ་ཉལ་ནས་ལྡང་བར་མི་ནུས་སོ། །དེའི་དུས་སུ་སངས་རྒྱས་ཀྱི་བསྟན་པ་ནུབ་པས་སྐྲ་གཞར་བ་ཡང་མི་ཕེད། གོས་སེར་པོར་མི་འགྲོ་བས། བློན་པོ་ཤེས་རབ་དང་ལྡན་པས་མགོ་མེས་བཤུར། བ་དམར་གྱི་ཀོ་བ་བྱོན་ནས། རྒྱལ་པོ་ཆེན་པོ་ཡར་ལོངས་ལ་བླ་མཆོད་རྣམས་བྱོན་ནས་ཡོད་བྱས་པས། རྒྱལ་པོ་སྙམ་ན་རབ་ཏུ་བྱུང་བ་ཡིན་སྙམ་ནས་བལྟས་པས། མགོ་མེས་བཤུར་བ། བ་དམར་གླང་དམར་གྱི་ཀོ་བ་གྱོན་ནས་འདུག་པ་མཐོང་བས། ད་སངས་རྒྱས་ཀྱི་བསྟན་པ་ནུབ་ནས་འདུག་སྙམ་ནས།

རྒྱལ་པོ་མྱ་ངན་གྱིས་གྲོངས་ནས་སུམ་ཅུ་རྩ་གསུམ་གྱི་གནས་སུ་སྐྱེས་པར་གྱུར་ཏོ། །དེ་ནས་སྤྲུལ་སྐུ་འདིའི་བསྟན་པ་མི་འབྱུང་ངོ༌། །དེ་རྣམས་སྤྲུལ་པའི་སྐུའི་བསྟན་པ་ཚད་ཅན་ལ་དགོངས་ནས་གསུངས་པ་ཡིན་ནོ། །སངས་རྒྱས་ཀྱི་ཡོན་ཏན་ཕྲིན་ལས་ནི་ཇི་སྲིད་འཁོར་བ་མ་སྟོང་བར་དུ་ཐུགས་བསྐྱེད་པས། དེ་སྲིད་དུ་སངས་རྒྱས་མྱ་ངན་ལས་མི་འདའ། ཆོས་མི་ནུབ། དགེ་འདུན་དཀོན་མཆོག་རྒྱུན་མི་འཆད་ཅེས་གསུངས་སོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། སྨོན་པ་སྐོར་ཅིག་གི་འབྲས་བུ་བསྟན་པའི་ལེའུ་སྟེ་བཅུ་བདུན་པའོ།། །།ད་འཇུག་པ་རྒྱུ་ལ་དམ་འཆའ་བར་ཚད་མེད་བསྟན་པར་བྱ་སྟེ། འཇུག་པ་བྱང་ཆུབ་ཀྱི་སེམས་ལ་ཡང་གསུམ་སྟེ། འཇུག་པའི་སྨོན་པ། འཇུག་པའི་འཇུག་པ། འཇུག་པའི་དོན་དམ་གསུམ། སངས་རྒྱས་ཀྱིས་བསྐལ་པ་གྲངས་མེད་པར་ལོངས་སྤྱོད་པ་ཡིན་ཏེ། དང་པོ་ཚད་མེད་པའི་སྙིང་རྗེ་ཆེན་པོ་ལས་སྐྱེས་པ་འཇུག་པའི་སྨོན་པ་ནི། སེམས་ཅན་ཐམས་ཅད་མ་དགའ་བ་དགའ་བར་བྱ། མ་གྲོལ་བ་སྒྲོལ་བར་བྱ། དབུགས་མ་ཕྱུང་བ་རྣམས་དབུགས་དབྱུང་བར་བྱ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བྱ་སྙམ་པ་དེ་འཇུག་པའི་སྨོན་པ་ཚད་མེད་པ་ཡིན། འོ་ན་སྨོན་པའི་སྨོན་པ་དང་ཁྱད་ཅི་ཡོད་སྙམ་ན། སྨོན་པའི་སྨོན་པ་ནི་ཚད་ཅན་པ་རང་གཅིག་པུ་སངས་རྒྱས་འདི་གཅིག་པུ་འདྲ་བ་ཞིག་བྱ་སྙམ་པ་དང༌། སྡོམ་པ་བར་མ་ལེན་པའི་དུས་སུ། ཤཱཀྱ་ཐུབ་པ། ཤཱཀྱ་སེང་གེ། ཤཱཀྱའི་རྒྱལ་པོ། བསྟན་པའི་གཙོ་བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་བྱུང་སྟེ། སྙམ་དུ་སྨོན་པ་དེ་སྨོན་པ་ཚད་ཅན་ཡིན། འདི་འཇུག་པའི་སྨོན་པ་ཚད་མེད་ཡིན་གསུང༌། དེ་གཉིས་མི་འདྲ། གཅིག་སེམས་ཅན་ཐམས་ཅད་ལ་སངས་རྒྱས་ཐོབ་པར་སྨོན་པ་མེད། རང་ཉིད་གཅིག་པུ་སངས་རྒྱས་དེ་འདྲ་ཞིག་ཐོབ་པར་སྨོན་པ་ཡིན། འཇུག་པའི་སྨོན་པ་ནི། སེམས་ཅན་ཐམས་ཅད་སངས་རྒྱས་ཐོབ་པར་བྱ་སྙམ་དུ་སྨོན་པ་ཡིན།

དེ་སེམས་ཅན་ཐམས་ཅད་ལ་ཚད་མེད་པས་ཚད་མེད་ཡིན་ནོ། །ད་འཇུག་པའི་འཇུག་པ་ནི། དེའི་ཆེད་དུ་སེམས་ཅན་དོན་བྱེད་ཀྱི་ཚུལ་ཁྲིམས་དང༌། དགེ་བ་ཡོད་ཚད་ཕ་རོལ་ཏུ་ཕྱིན་པ་དྲུག་ལ་སོགས་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་མཛད་ཚད་ལ་འཁོར་བ་མ་སྟོང་བར་དུ་ལུས་ངག་ཡིད་གསུམ་པོ་འདི་དགེ་བ་ལ་སྐད་ཅིག་ཀྱང་བཏང་སྙོམས་སུ་མ་ལུས་པར་བཀོལ་བ་ཡིན། དེའི་འབྲས་བུ་འཇུག་པའི་དོན་དམ་ལོངས་སྤྱོད་རྫོགས་པའི་སྐུ་འབྱུང་བ་ཡིན། སྐུ་ཅིག་གིས་ནམ་མཁའ་དང་མཉམ་པའི་སེམས་ཅན་གྱི་དོན་བྱེད་ན་ཡང་དེར་སྟོན་ནུས་པ་སྐུའི་གསང་བ་བསམ་གྱིས་མི་ཁྱབ་པ། ལྷའི་བཟོ་བོ་བི་ཤྭ་ཀརྨས་ཤཱཀྱའི་སྐུ་ཚད་བྱ་སྙམ་ནས། ཞབས་ཀྱི་མཐེ་བོང་ནས་རིན་པོ་ཆེའི་ཐིག་གུས། དབུའི་གཙུག་ཏོར་ལ་མཉམ་པས། དབུའི་གཙུག་ཏོར་མཐོར་སོང་ནས་སྟེང་གི་སངས་རྒྱས་ཀྱི་ཞིང་ཁམས་ན་ཡར་སོང་ནས་དབུའི་གཙུག་ཏོར་མ་མཐོང་བས། ཚད་བྱར་མ་ཏུབ་པ་ཡིན་ནོ། །སྐུ་མང་པོས་འདུལ་བ་ཡང༌། སྐུ་མི་ཟད་པ་རྒྱན་གྱི་འཁོར་ལོས་སེམས་ཅན་གྱི་བསམ་པ་དང་བསྟུན་ནས། མང་པོར་སྟོན་པ་ཡིན། དཔེར་ན་ཉི་མ་གཅིག་ལ་སེམས་ཅན་རེ་རེས་ཆུ་སྣོད་རེ་རེ་བཟུང་ན། དེའི་ནང་དུ་ཉི་མ་རེ་རེ་འབྱུང་བ་ཡིན། ཆུ་སྣོད་མེད་པ་ལ་ཉི་མ་མི་འབྱུང༌། དད་པ་མེད་པས་སངས་རྒྱས་མི་མཐོང་བ་ཡིན། ཆོས་རྗེ་སྒམ་པོ་པས་དུས་གཅིག་ལ་སྐུ་གསུམ་དུ་བསྟན་ནས་རབ་གནས་ཁ་གསུམ་དུ་མཛད་པ་ཡིན། ཆོས་རྗེ་ཕག་མོ་གྲུ་པས་མཎྜལ་ཕུལ་ནས། སྐུ་གསུམ་དུ་བསྟན་པ་ལགས་སམ་ཞུས་པས། དགེ་བཤེས་ཁམས་པ་ངས་སེམས་ཅན་རེ་རེའི་མདུན་དུ་སྐུ་བརྒྱ་བརྒྱ་སྟོན་ཀྱང་ནུས་གསུང༌། ཆོས་རྗེ་འབྲི་གུང་དུས་གཅིག་ལ་སྐུ་བཞིར་བསྟན་པ་ཡིན། མཚན་ཉིད་ཀྱིས་འདུལ་བ་རྣམ་པར་སྣང་མཛད་དུ་བསྟན་ནས་ཡེ་ཤེས་ངོ་སྤྲོད་པ་ཡིན། བདེ་མཆོག་གི་འདུལ་བ་ལ་བདེ་མཆོག་ཏུ་བསྟན་ནས་ཡེ་ཤེས་ངོ་སྤྲོད་པ་ཡིན་ཏེ། སྟོང་པ་ཉིད་དང༌། མཚན་མ་མེད་པ་དང༌།

སྨོན་པ་མེད་པ་དང༌། མངོན་པར་འདུ་བྱེད་པ་དང་པོ་ནས་མེད་པའི་བརྡར་ཞལ་བཞིར་བྱོན་པ་ཡིན་ནོ། །སྤྱན་གསུམ་ནི་དུས་གསུམ་མཁྱེན་པ་ཡང་སྟོང་པར་རྟོགས་པའི་བརྡས་ངོ་སྤྲོད་ཡིན། མཆེ་བ་བཞི་ནི་སེམས་སྟོང་པར་རྟོགས་པས་བདུད་བཞི་ལས་རྒྱལ་བའི་བརྡ། དབུ་སྐུ་རལ་པའི་ཐོར་ཚུགས་ནི། དགེ་བའི་རྩ་བ་མ་ལུས་པར་རྫོགས་ནས་དང་པོ་ནས་སྟོང་པར་རྟོགས་པའི་བརྡ། ཐོད་པ་སྐམ་པོ་ལྔ་ནི་ཡེ་ཤེས་ལྔ་སྟོང་པར་ངོ་སྤྲོད་པའི་བརྡ། སྤྱི་བོར་ཟླ་བ་ཕྱེད་པ་ནི་བྱང་སེམས་རྒྱུན་མི་ཆད་པ་དང༌། ཡེ་ཤེས་གོང་ནས་གོང་དུ་འཕེལ་བ་ངོ་སྤྲོད་པའི་བརྡ། སྤྱི་བོ་རྡོ་རྗེ་རྒྱ་གྲམ་ནི་ཕྲིན་ལས་བཞི་དང་སྟོང་པ་ཟུང་འཇུག་ཏུ་ངོ་སྤྲོད་པའི་བརྡ། སྐུ་མདོག་ནག་པོ་ནི་བྱམས་པ་དང་སྟོང་པ་ཟུང་དུ་འཇུག་དགོས་པའི་བརྡ། སྤྱན་རྩ་དམར་ཟླུམ་པ་ནི་སེམས་ཅན་གྱི་དོན་ལ་ཆགས་པའི་བརྡ། ཁྲོས་ཤིང་གཉེར་མ་གྱེན་དུ་གཉེར་བ་ནི་ཡེ་ཤེས་ཀྱི་སྤངས་བྱ་ཉོན་མོངས་པ་བཅོམ་པའི་བརྡ། ཡབ་ཡུམ་ཞལ་སྦྱོར་དུ་བཞུགས་པ་ནི་ཡེ་ཤེས་ཐ་མི་དད་པའི་བརྡ། ཡབ་ཀྱི་ཕྱག་དང་པོ་གཉིས་ཀྱིས་ཡུམ་ལ་འཁྱུད་པ་ནི་ཡེ་ཤེས་ཀྱི་ཆོས་ཉིད་དབྱིངས་ཡུལ་དུ་བྱེད་དགོས་པའི་བརྡ། ཕྱག་གཡོན་དང་པོས་དྲིལ་བུ་བསྣམས་པ་ནི་རྟེན་འབྲེལ་གྱི་ཆོས་ཐམས་ཅད་རང་བཞིན་མེད་པར་ཤེས་པའི་བརྡ། གཡས་དང་པོས་རྡོ་རྗེ་རྩེ་ལྔ་བསྣམས་པ་ནི་ཡེ་ཤེས་ལྔ་རྒྱུད་ལ་སྐྱེས་པའི་བརྡ། ཕྱག་བཅུ་གཉིས་ནི་རྟེན་འབྲེལ་བཅུ་གཉིས་ལུགས་ལས་ལྡོག་པའི་བརྡ། ཕྱག་འོག་མ་གཉིས་ཀྱིས་གླང་པོ་ཆེའི་ཀོ་རློན་བསྣམས་པ་ནི། འགྲོ་བའི་གཏི་མུག་འཇོམས་པའི་བརྡ། གཡོན་གྱི་གསུམ་པས་ཁ་ཊྭཱཾ་ག་བསྣམས་པ་ནི་བྱང་ཆུབ་ཀྱི་སེམས་དང་སྟོང་པ་ཟུང་དུ་འཇུག་པའི་བརྡ། གཡོན་གྱི་བཞི་པ་ན་ཐོད་པ་ཁྲག་གིས་བཀང་བ་བསྣམས་པ་ནི་ཐུགས་རྗེ་དང་སྟོང་པ་ཟུང་དུ་འཇུག་པའི་བརྡ། གཡོན་པ་ལྔ་པ་ན་རྡོ་རྗེ་ཞགས་པ་བསྣམས་པ་ནི་སྟོང་པ་ཡང་དག་པའི་ཞགས་པས་སེམས་ཅན་འཁོར་བར་མི་སྟོང་བར་ཚུར་སངས་རྒྱས་ཀྱི་སར་འགུགས་པའི་བརྡ།

གཡོན་དྲུག་པ་ན་ཚངས་པའི་མགོ་བོ་བསྣམས་པ་ནི་ཐར་པ་ཐམས་ཅད་ཀྱི་མཆོག་སངས་རྒྱས་ཐོབ་དགོས་པའི་བརྡ། གཡས་གསུམ་ན་ཌཱ་མ་རུ་བསྣམས་པ་ནི་སྐྱེ་བ་མེད་པའི་སྒྲས་སངས་རྒྱས་རྣམས་སེམས་ཅན་གྱི་དོན་ལ་སྐུལ་བའི་བརྡ། གཡས་བཞི་པ་ན་དགྲ་སྟྭ་བསྣམས་པ་ནི་ལུས་ངག་ཡིད་གསུམ་གྱི་ཉེས་པ་བཤགས་ནས་རྒྱུན་གཅོད་པའི་བརྡ། གཡས་ལྔ་པ་ན་གྲི་གུག་བསྣམས་པ་ནི་དངོས་པོ་དང་དངོས་པོ་མེད་པའི་རྣམ་པར་རྟོག་པ་ཐམས་ཅད་རྒྱུན་གཅོད་པའི་བརྡ། གཡས་དྲུག་པ་རྩེ་གསུམ་བསྣམས་པ་ནི་འདོད་ཁམས་ཀྱི་སྲིད་པ་དང༌། གཟུགས་ཁམས་ཀྱི་སྲིད་པ་དང༌། གཟུགས་མེད་ཀྱི་ཁམས་ཀྱི་སྲིད་པ་གཅད་ནས་སྟོང་པར་སངས་རྒྱས་ལ་འགོད་པའི་བརྡ། ཞབས་གཡས་བརྐྱང་གཡོན་བསྐུམ་པ་ནི་ཆོས་ཐམས་ཅད་དང་པོ་ནས་མེད་པར་རྟོགས་པའི་བརྡ། ཞབས་གཡས་པས་འཇིགས་བྱེད་མནན་པ་ནི་རྟག་པར་ལྟ་བའི་མཐའ་ལས་གྲོལ་ནས་རྟག་པར་མི་ལྟ་བའི་བརྡ། ཞབས་གཡོན་པས་དུས་མཚན་མ་མནན་པ་ནི་ཆད་པར་མི་ལྟ་བའི་བརྡ། སྟག་ལྤགས་ཀྱི་ཤམ་ཐབས་ནི། བྱམས་པ་དང་སྟོང་པར་འགྲོ་བའི་ཞེ་སྡང་འཇོམས་པའི་བརྡ། ཕྱག་གདུབ་དཔུང་རྒྱན་ནི་སྦྱིན་པའི་ཕ་རོལ་ཏུ་ཕྱིན་པ་རྫོགས་པའི་བརྡ། མགུལ་རྒྱན་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་བརྡ། རྣ་ཆ་གདུབ་འཁོར་བཟོད་པའི་ཕ་རོལ་ཏུ་ཕྱིན་པ་རྫོགས་པའི་བརྡ། དབུ་རྒྱན་དང་འཁོར་ལོ་ནོར་བུ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་རྫོགས་པའི་བརྡ། མཆོད་ཕྱིར་ཐོག་དང་སྐུ་རགས་དང་འོག་པག་ཞབས་དུབ་གསུམ་བསམ་གཏན་གྱི་ཕ་རོལ་ཏུ་ཕྱིན་པ་རྫོགས་པའི་བརྡ། ཐལ་བའི་རྡུལ་གྱི་གོས་པ་ཤེས་རབ་ཀྱི་ཕ་རོལ་ཏུ་ཕྱིན་པ་རྫོགས་པའི་བརྡ། མཚན་བཟང་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་འགྲོ་བ་དང་བས་ཡིད་འཕྲོགས་ནས་ཆོས་ལ་འཛུད་པའི་བརྡའོ། །མི་མགོ་རློན་པ་ལྔ་བཅུ་ནི་ཨཱ་ལི་ཀཱ་ལི་ལྔ་བཅུ། དོན་དམ་དང་ཀུན་རྫོབ་ཀྱི་ཆོས་ཐམས་ཅད་དེ་གཉིས་ཀྱིས་སྟོན་པའི་བརྡ། ཉི་མའི་གདན་ནི་མ་རིག་པའི་འདམ་རྫབ་བསྐམས་ནས།

བྱང་ཆུབ་ཀྱི་མྱུ་གུ་སྨིན་པར་བྱེད་པའི་བརྡ། སྣ་ཚོགས་པདྨ་དང་ཉི་མའི་གདན་ནི་འཁོར་བའི་ཉེས་པས་མ་གོས་པའི་བརྡ། བཅོམ་ལྡན་འདས་མ་དང་དཔའ་བོ་རྣལ་འབྱོར་ཐམས་ཅད་ཞལ་གཅིག་ཏུ་འདུག་པ་ནི་སྟོང་པ་ཉིད་གཅིག་པུ་ཡིན་པའི་བརྡ། སྐྲ་གྲོལ་བ་ནི་ཆོས་ཐམས་ཅད་གདོད་མ་ནས་གྲོལ་བའི་བརྡ། ན་བཟའ་མེད་པ་སྒྲིབ་པ་མེད་པའི་བརྡ། སྐུ་མདོག་དམར་མོར་འདུག་པ་ནི་བདེ་བ་ཆེན་པོ་ཡབ་ལ་ཆགས་པ་དང༌། ཐུགས་རྗེས་སེམས་ཅན་ལ་ཆགས་པའི་བརྡ། གཞོན་ནུ་མ་ལོ་བཅུ་དྲུག་ལོན་པ་ལྟ་བུ་འདུག་པ་ནི་བདེ་བ་ཆེན་པོས་གང་བའི་བརྡའོ། །རྒྱན་ལ་སོགས་པ་རྣམས་ཡབ་དང་མཐུན་པས་ཡབ་བཞིན་ཤེས་པར་བྱའོ། །དེ་ཐམས་ཅད་ཀྱིས་ལུས་ངག་དགེ་བ་ལ་བཀོལ་བ་དང༌། དང་པོ་ནས་སྟོང་པ་ཡིན་པས་ཟུང་འཇུག་གཅིག་པུར་ངོ་སྤྲོད་དུ་ཤར་བ་ཡིན་ནོ། །ནམ་མཁའི་སྟེང་གི་སེམས་ཅན་རྣམས་འདུལ་བ་ལ་ཐུགས་ཀྱི་འཁོར་ལོ་བྱོན། ས་སྟེང་གི་སེམས་ཅན་རྣམས་འདུལ་བ་ལ་གསུང་གི་འཁོར་ལོ་བྱོན། ས་འོག་གི་སེམས་ཅན་རྣམས་འདུལ་བ་ལ་སྐུའི་འཁོར་ལོ་བྱོན། སྣ་ཚོགས་པ་འདུལ་བ་ལ་དམ་ཚིག་གི་འཁོར་ལོ། སྣ་ཚོགས་དང་བདེ་བ་ཆེན་པོའི་ལྷ་ཚོགས་སུ་བསྟན་ནས་དྲན་པ་ཉེར་བཞག་ལ་སོགས་པ་བྱང་ཆུབ་ཀྱི་ཆོས་སུམ་ཅུ་རྩ་བདུན་གྱིས་ཁྲིད་ནས་ཡེ་ཤེས་ངོ་སྤྲོད། ས་ཕྱེད་དང་བཅུ་གསུམ་གྱི་དུས་སུ་སངས་རྒྱས་གཅིག་པུར་བསྟན་ནས་ཆོས་སྐུ་ཡང་དག་པའི་ཏིང་ངེ་འཛིན་གཅིག་པུར་ངོ་སྤྲོད། བདེན་པ་བཞིས་འདུལ་བ་རྣམས་ལ་ཕྱག་རྒྱ་བཞི་བསྟན་ནས་ངོ་སྤྲོད། བདེན་པ་གཉིས་འདུལ་བ་རྣམས་ལ་ཞབས་གཉིས་སུ་བསྟན་ནས་གསང་སྔགས་བརྡ་གཅིག་པུས་གདོད་མ་ནས་སངས་རྒྱས་གྲུབ་ནས་ཡོད་པར་ངོ་སྤྲོད་པ་ཡིན་ནོ། །གང་ལ་མོས་པའི་ལྷ་དང་བླ་མར་བསྟན་ནས་ཡེ་ཤེས་ངོ་སྤྲོད་པ་ཡིན་ནོ། །སེམས་ཅན་ཐམས་ཅད་བྱང་ཆུབ་སེམས་དཔའ་གཅིག་པུས་འདུལ་ན་བྱང་ཆུབ་སེམས་དཔའ་གཅིག་པུར་བསྟན་ནས་སངས་རྒྱས་ངོ་སྤྲོད། ཉན་ཐོས་ཀྱིས་འདུལ་བ་ལ་ཉན་ཐོས་སུ་བསྟན་ནས་ཡེ་ཤེས་ངོ་སྤྲོད།

མཆོག་གི་སྐྱེ་བོས་འདུལ་བ་ལ་མཆོག་གི་སྐྱེ་བོར་སྟོན་ནས་ཡེ་ཤེས་ངོ་སྤྲོད། དུད་འགྲོས་འདུལ་བ་ལ་དུད་འགྲོར་བསྟན་ནས་ཡེ་ཤེས་ངོ་སྤྲོད། ཡི་དྭགས་ཀྱིས་འདུལ་བ་ལ་ཡི་དྭགས་སུ་བསྟན་ནས་ཡེ་ཤེས་ངོ་སྤྲོད། དམྱལ་བས་འདུལ་བ་ལ་དམྱལ་བར་བསྟན་ནས་ཡེ་ཤེས་ངོ་སྤྲོད། སས་འདུལ་བ་ལ་སར་སྟོན། ཆུས་འདུལ་བ་ལ་ཆུར་སྟོན། མེས་འདུལ་བ་ལ་མེར་སྟོན། རླུང་གི་འདུལ་བ་ལ་རླུང་དུ་སྟོན། ནམ་མཁས་འདུལ་བ་ལ་ནམ་མཁའ་བསྟན་ནས་སེམས་སྐྱེ་མེད་དུ་ངོ་སྤྲོད། དེ་བཞིན་དུ་གཉིས་པ་ལ་གསུམ་པར་སྟོན། གསུམ་པ་ལ་བཞི་པར་སྟོན། བཞི་པ་ལྔ་པར་སྟོན། ལྔ་པ་ལ་དྲུག་པར་སྟོན། དྲུག་པ་ལ་བདུན་པར་སྟོན། བདུན་པ་ལ་བརྒྱད་པར་སྟོན། བརྒྱད་པ་ལ་དགུ་པར་སྟོན། དགུ་པ་ལ་བཅུ་པར་སྟོན། ས་བཅུ་པ་ལ་སངས་རྒྱས་རྣམ་པར་སྣང་མཛད་དུ་བསྟན་ནས་ཤེས་བྱའི་སྒྲིབ་པ་སྤོང༌། ཤེས་བྱའི་སྒྲིབ་པ་དག་ནས་ཆོས་སྐུ་གཅིག་ཏུ་གྱུར་ནས་སངས་རྒྱས་སོ། །རྒྱ་ནམ་མཁའི་མཐའ་དང་མཉམ་པ་འབྱུང༌། ཡུན་འཁོར་བ་མ་སྟོང་བར་དུ་འབྱུང༌། ཆེད་དུ་བྱ་བ་ཐམས་ཅད་དང་པོ་ནས་སངས་རྒྱས་པ་ཡིན་པ་ཡིན་པར་ངོ་སྤྲོད་པ་དང༌། སངས་རྒྱས་ལ་འགོད་པ་གཅིག་པུའི་ཆེད་དུ་མཛད། ནམ་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་ལ་འགོད་པའི་རྒྱུ་འབྲས་ཐམས་ཅད་སྐུ་ལུས་གཅིག རྒྱན་ལ་སོགས་པ་རྒྱན་དང་ཆ་ལུགས་རེ་རེ་འམ། སྐུ་ཅིག་གིས་ཀྱང་སེམས་ཅན་ཐམས་ཅད་དང་པོ་ནས་སངས་རྒྱས་ཡིན་པར་སྟོན་པ་དང༌། བདེ་བ་དང་སྟོང་པ་ཟུང་འཇུག་ཡིན་པར་སྟོན་པ་དང༌། དཔལ་རྣམ་པར་སྣང་མཛད་ལ་ཞིང་ཁམས་ཐམས་ཅད་དུ་སྐུས་ཁྱབ་པའི་བརྡར་རྒྱན་ཆ་ལུགས་ཡོད་པ་བཞིན་ནོ། །བཅོམ་ལྡན་འདས་རྣམ་པར་སྣང་མཛད་དེ་བསྐལ་པ་གྲངས་མེད་པ་ལ་ཐུགས་ཡེ་ཤེས་གཅིག་པུར་ཤར་བའི་རྒྱུ་འབྲས་ཡིན་ནོ། །ཐེག་པ་ཆེན་པོའི་ཚུལ་གེགས་སེལ་བདུད་རྩི་དཔུང་པ་ལས་འཇུག་པ་བྱང་ཆུབ་སེམས་ཀྱི་འབྲས་བུ་བསྟན་པའི་ལེའུ་སྟེ་བཅོ་བརྒྱད་པའོ།། །།དེ་ནས་འཇུག་པ་དེ་དོན་དམ་དུ་ན་འཕོས་ནས།

བསྐལ་པ་གྲངས་མེད་ཕྱི་མ་ལ་བཅོམ་ལྡན་འདས་བསྐལ་པ་གྲངས་མེད་ཕྱི་མའི་དུས་སུ་བྱང་ཆུབ་སེམས་དཔའ་བྲམ་ཟེའི་ཁྱེའུ་སྤྲིན་དུ་གྱུར་པའི་དུས་སུ་དོན་དམ་གྱི་སྨོན་པ་སྐྱེ་སྟེ། འཁོར་འདས་ཀྱི་བཟུང་འཛིན་ཐམས་ཅད་སྟོང་པར་འདུག་པས། སེམས་ཅན་ཐམས་ཅད་སྟོང་པར་རྟོག་མེད་ཅིག་ཏུ་སོང་ན་དགའ་བ་ལ་སྙམ་པ་དེ་དོན་དམ་གྱི་སྨོན་པ་ཡིན། དེ་ནས་དོན་དམ་པ་སྟོང་པ་གཅིག་པུར་ཐུགས་བསྐྱེད་ནས། ས་བརྒྱད་ཀྱི་རྟོགས་པ་སྐྱེས་བུ་དབང་པོ་ལྔ་དང་རྣམ་པར་ཤེས་པ་ཚོགས་བརྒྱད་དོ། །སྟོང་པ་གཅིག་པུར་འཇུག་པ་དེ་དོན་དམ་གྱི་འཇུག་པ་ཡིན། དེའི་འབྲས་བུ་དོན་དམ་གྱི་དོན་དམ་ནི། རང་ཉིད་སྒོམ་མེད་དུ་སོང་ནས་འཁོར་འདས་དང་སྣོད་བཅུད་ཐམས་ཅད་སྟོང་པར་རྟོག་མེད་ཅིག་ཏུ་སོང་ནས། སྟོང་ཉིད་རྒྱུ་འབྲས་དབྱེར་མེད། བྱང་ཆུབ་སེམས་གཉིས་དབྱེར་མེད། འཁོར་འདས་དབྱེར་མེད་ནམ་མཁའ་བློ་འདས་ཞིག་ཏུ་སོང་བ་དེ་དོན་དམ་ཡིན་ནོ། །ནམ་མཁའ་དེ་ཆོས་སྐུ་ཡིན་ནོ། །གདུལ་བྱས་གསོལ་བ་གང་བཏབ་འབྱུང་བ་དེ་སེམས་ཅན་གདུལ་བྱ་དེས་སེམས་མ་རྟོགས་བར་དུ་ཡོན་ཏན་སྟེར་བ་དེ་སྤྲུལ་སྐུ་ཡིན་ནོ། །གདུལ་བྱའི་སེམས་རྟོགས་ནས་ཡེ་ཤེས་གཅིག་པུར་ངོ་སྤྲོད་པ་ལོངས་སྐུ་ཡིན་ནོ། །དེ་གསུམ་གཅིག་པར་སྟོང་ཉིད་རྒྱུ་འབྲས་དབྱེར་མེད་པ་དེ་ངོ་བོ་ཉིད་ཀྱི་སྐུ་ཡིན་ནོ། །ཆོས་སྐུ་ནམ་མཁའ་སྟོང་པ་ནི་ལྷའི་ནོར་བུ་རིན་པོ་ཆེ་དང་འདྲའོ། །གཟུགས་སྐུ་གཉིས་ནི་དེ་འཇུག་པའི་སྣོད་དང་འདྲའོ། །གཟུགས་སྐུ་གཉིས་ལ་མོས་པ་དེ་ལ་མོས་པ་དང་འདྲའོ། །གཟུགས་སྐུ་གཉིས་ཆོས་སྐུ་རྟོགས་པར་བྱེད་པའི་ཐབས་ལས་གྲུབ་པ་ཡིན་ནོ། །དེ་བཞིན་གཤེགས་པའི་སྐུ་གདུང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གྱི་བྱེ་མ་སྙེད་ཚངས་པའི་གནས་མན་ཆད་བྱུང་བུར་བཀང་ནས་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་བར་དུ་དད་པས་མཆོད་པ་ལྷག་མ་མ་ལུས་པར་བྱས་པ་བས།

སེམས་ཅན་ཐམས་ཅད་སྟོང་པ་ཉིད་ཆོས་སྐུ་ཐོབ་པར་བྱ་བའི་ཕྱིར། ཆོས་སྐུ་སྟོང་པ་ཉིད་ཐུན་ཅིག་བསྒོམ། ཁ་འདོན་བྱེད་དམ་ཡི་གེར་འདྲི་བའི་བསོད་ནམས་ཀྱི་བརྒྱའི་ཆར་ཡང་ཉེ་བར་མི་འགྲོ། སྟོང་གི་ཆར་ཡང༌། བརྒྱ་སྟོང་གི་ཆར་ཡང༌། བྱེ་བའི་ཆར་ཡང༌། བྱེ་བ་བརྒྱ་སྟོང་གི་ཆར་ཡང༌། བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོ། དཔེར་ཡང་མི་འགྲོ། ཆོས་ཀུན་གདོད་མ་ནས་ཆོས་སྐུ་བྱང་ཆུབ་ཀྱི་སེམས་གཉིས་དབྱེ་བ་མེད་པ་རྟོག་མེད་གཅིག་པུའི་ངང་ལ་བཏང་བར་བྱའོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས། དོན་དམ་སེམས་བསྐྱེད་ཀྱི་འབྲས་བུ་བསྟན་པའི་ལེའུ་སྟེ་བཅུ་དགུ་པའོ། །།དེ་ལྟར་སྨོན་པ་བྱང་ཆུབ་ཀྱི་སེམས་ཚད་མེད་པ་དེའི་འབྲས་བུ་ལོངས་སྐུའི་རྟེན་ཅན་གྱི་འབྲས་བུ་སྤྲུལ་སྐུའི་བསྟན་པ་གནས་ལུགས་དང༌། འཇུག་པ་བྱང་ཆུབ་ཀྱི་སེམས་ཚད་མེད་པས་དེའི་འབྲས་བུ་ལོངས་སྐུའི་བསྟན་པ་རྒྱ་དང་ཡུལ་ཚད་མེད་པར་བསྟན་པ་དང༌། དོན་དམ་བྱང་ཆུབ་ཀྱི་སེམས་ཀྱིས་འཁོར་འདས་མ་སྐྱེས་པ་ནམ་མཁར་སེམས་བསྐྱེད་པ་དེའི་འབྲས་བུ་འཁོར་འདས་ཐམས་ཅད་ནམ་མཁའི་ཡོན་ཏན་ཕྲིན་ལས་ཅན་དུ་སོང་བ་རྒྱུན་ཆད་མེད་པ་ཡིན་ནོ། །ཐེག་པ་ཆེན་པོའི་ཚུལ་གེགས་སེལ་བདུད་རྩིའི་དཔུང་པ་ལས་གནས་ཚུལ་བསྟན་པའི་ལེའུ་སྟེ་ཉི་ཤུ་པའོ།། །།འཇུག་པའི་བསྔོ་བ་བྱ་བ་ནི། ཐོས་པ་རི་རབ་ཙམ་བྱས་པའི་ཤེས་རབ་ཡོད་ཀྱང༌། སྒོམ་པའི་ཤེས་རབ་ཉུང་འབྲུ་ཙམ་ལ་འདུད་དགོས། ཐོས་པ་རྒྱ་མཚོ་ཙམ་བྱས་ཀྱང༌། ཉམས་མྱོང་བ་གླང་གི་སྨིག་རྗེས་ཙམ་ལ་འདུད་དགོས། དགེ་བའི་བཤེས་གཉེན་འོང་གིས་ཐོས་པ་མཐའ་མེད་པ་བྱས་པའི་དགེ་བཤེས་ཡིན་ཡང༌། ཆོས་རྗེ་རིན་པོ་ཆེ་སྒོམ་ཆེན་པ་གཅིག་ལ་འདུད་དགོས་པ་འབྱུང་བ་ཡིན། ཐོས་པས་དྲེགས་པའི་བླ་མ་ངད་ཕུ་བ་ཡང་ཆོས་རྗེ་ལ་འདུད་པས་གྲུབ་པ་ཐོབ་པ་ཡིན། འདུལ་འཛིན་གྱི་དགེ་བའི་བཤེས་གཉེན་དཔལ་ཐག་མ་བས་ཀྱང་ཆོས་རྗེ་ལ་འདུད་པས་གྲུབ་པ་ཐོབ་པ་ཡིན།

རྒྱུད་མཁན་དཔལ་ཤི་རི་ཕུག་པ་དང༌། བླ་མ་དུས་འཁོར་བ་དང༌། དགེ་བཤེས་ཇོ་ནུབས་ལ་སོགས་པས་ཀྱང་ཆོས་རྗེ་སྒོམ་ཆེན་པ་ཞིག་ལ་འདུད་པས་གྲུབ་པ་ཐོབ་པ་ཡིན། དོ་ཧ་མཁན་པོ་བླ་མ་བལ་པོས་ཀྱང་ཆོས་རྗེ་ལ་འདུད་པས་གྲུབ་པ་ཐོབ་པ་ཡིན། ཆོས་རྗེ་ཕག་མོ་གྲུ་པ་བརྒྱ་དང་བཅུ་བཞིའི་ཆོས་ཤེས་པ་ཞིག་གིས་ཆོས་རྗེ་སྒམ་པོ་པ་སྒོམ་པ་ཞིག་ལ་འདུད་དགོས་པར་བྱུང་བ་ཡིན། མ་སྒོམ་པར་བསླབ་པ་གཅིག་པུས་འཆི་ཙ་ན་འགྱོད་པ་སྐྱེ་བ་རྔོག་བློ་ལྡན་ཤེས་རབ་ལྟ་བུ་འབྱུང་བ་ཡིན། ཕལ་ཆེན་ལས། ཇི་ལྟར་ལོང་བ་རི་མོ་མཁན། །རི་མོ་ལེགས་པར་བྲིས་ལགས་ཀྱང༌། །རང་གི་མཐོང་བར་མི་འགྱུར་བས། །མ་བསྒོམ་ཆོས་ཀྱང་དེ་བཞིན་ནོ། །ཇི་ལྟར་འོན་པ་རོལ་མོ་མཁན། །རོལ་མོ་ལེགས་པར་དཀྲོལ་ལགས་ཀྱང༌། །རང་གིས་ཐོས་པར་མི་འགྱུར་བས། །མ་བསྒོམ་ཆོས་ཀྱང་དེ་བཞིན་ནོ། །ཇི་ལྟར་བུ་རམ་མངར་བའི་རོ། །བརྗོད་པས་རོ་ནི་མི་མྱོང་སྟེ། །མྱངས་པས་རོ་ནི་མྱོང་བར་འགྱུར། །དེ་བཞིན་སྟོང་པ་ཉིད་ཀྱི་སྒྲ། །ཐོས་པས་རོ་ནི་མི་མྱོང་སྟེ། །བསྒོམས་པས་རོ་ནི་མྱོང་བར་འགྱུར། །ཞེས་གསུང༌། དེ་ནས་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་སྟོང་པ་ཉིད་དེ་དང་པོ་ཐོས་དགོས། དེ་ནས་མ་བརྗེད་པར་དགོས། དེ་ནས་སྒོམ་དགོས་པས། དགེ་བའི་བཤེས་གཉེན་བོང་གི་ཁྱེད་མཁས་པ་ཞིག་གིས། ངེད་སྒོམ་ཆེན་པ་ལ་དད་ཅིང་གུས་པ་དང༌། གདུང་བའི་ཤུགས་ཀྱིས་ཆོས་ཞུ་བ་འདི་རིག་པ་མིན་ཀྱང༌། ཤེས་པའི་མཐར་སྒོམ་པ་ལ་ཐུག་པ་ཡིན་པས། དཔལ་ཕག་མོ་གྲུ་པས་གསུངས་པའི་ཆོས། ཐེག་པ་ཆེན་པོའི་ཚུལ་ཞེས་ཀྱང་བྱ། བདུད་རྩིའི་དཔུང་པ་ཞེས་ཀྱང་བྱ་འདི་ཁྱེད་ལ་ཟབ་ནས་བསྟན་པས། སྤྱི་གཙུག་གི་རྒྱན་དུ་ཐོགས་ནས། རང་ཡང་འདི་ལ་སྒོམ་པར་ཞུ། གཞན་ལ་ཡང་འདི་སྟོན་པར་ཞུ་གསུངས། འཇིག་རྟེན་མགོན་པོ་ཕག་མོ་གྲུ་པའི་ཞབས་ལ་འབྱར་བའི་རྡུལ་ཙམ་ཡང་སྤྱི་བོས་ལེན་པའི་མོས་གུས་ཅན། བླ་མའི་གསུང་ལ་གཅེས་པར་འཛིན་པའི་ཤཱཀྱའི་སྲས་ཀྱི་བསོད་སྙོམས་པ།

སྦྱངས་པའི་ཡོན་ཏན་བཅུ་གཉིས་དང་ལྡན་པ། སྡོམ་པ་གསུམ་གྱི་བརྟུལ་ཞུགས་འཛིན་པའི་རི་ཁྲོད་པ། འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེ་འབྲི་ཁུང་པའི་ཆོས་འཁོར་གསུམ་གྱི་སྙིང་པོ་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་ཏིང་ངེ་འཛིན་གྱིས་བླ་ན་མེད་པའི་བྱང་ཆུབ་སྒྲུབ་པ་འདི་བྲིས་པས། འགལ་བ་དང་འཁྲུལ་པ་བྱུང་ན་བླ་མ་དཀོན་མཆོག་ལ་བཟོད་པར་གསོལ་ལོ། གེགས་སེལ་བདུད་རྩི་དཔུང་པ་འདི་གསུངས་པའི་བསོད་ནམས་ཀྱིས་མཚོན་ནས། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག ཅེས་པའམ་ཡིད་ལ་མི་བྱེད་པའི་ངང་ནས་བསྔོ་བ་བྱེད་པ་དེས་མཇུག་གི་དོན་བསྟན་པའོ། །ཐེག་པ་ཆེན་པོའི་ཚུལ་གེགས་སེལ་བདུད་རྩི་དཔུང་པ་ལས། མཇུག་གི་དོན་ཞུས་ལུགས་དང༌། བཟོད་གསོལ་དང༌། བསྔོ་བ་བསྟན་པའི་ལེའུ་སྟེ་ཉི་ཤུ་གཅིག་པའོ།། དེ་ལྟར་ཀླད་ཀྱི་དོན་ཤིས་པར་བརྗོད་པ་དང༌། མཆོད་པར་བརྗོད་པ་དང༌། བཤད་པར་དམ་བཅའ་བ་དང་གསུམ་གྱིས་ཀླད་ཀྱི་དོན་བསྟན་ནས། གཞུང་གི་དོན་ལ། རྒྱུ་མཚན་ཉིད་ཕ་རོལ་ཏུ་ཕྱིན་པའི་ཐེག་པ་ལྟར་ཉམས་སུ་བླངས་པ་དང༌། འབྲས་བུ་གསང་སྔགས་ཀྱི་ཐེག་པ་ལྟར་ཉམས་སུ་བླངས་པ་གཉིས་ཀྱིས། གཞུང་གི་དོན་བསྟན་ཏོ། །ཆོས་ཀྱི་ཞུས་ལུགས་དང༌། འགལ་འཁྲུལ་བཟོད་པར་གསོལ་བ་དང༌། བྱང་ཆུབ་ཏུ་བསྔོ་བ་དང་གསུམ་གྱི་མཇུག་གི་དོན་བསྟན་ཏོ། །དེ་ལ་རྒྱས་པར་ལེའི་ཉི་ཤུ་རྩ་གཅིག་གིས་བསྟན་ཏོ། །གེགས་སེལ་བདུད་རྩིའི་དཔུང་པ་ཞེས་བྱ་བ་སྤྱན་སྔ་རིན་པོ་ཆེས་ཡི་གེར་བཀོད་པ་རྫོགས་སོ།། །།

དམ་ཆོས་བདུད་རྩིའི་དཔུང་པ་འདི། །འཇིག་རྟེན་མགོན་པོ་ཆོས་རྗེ་ཡིས། །གཙུག་ལག་བཞེངས་པའི་བྲག་སྐོའི་དུས། །ལས་ཀྱི་ཆོས་སུ་གསུངས་པའི་དུས། །རྗེ་སྤྱན་སྔ་རིན་པོ་ཆེས་ཡི་གེར་བཀོད་ནས། ཕྱིས་དཔལ་གྱི་ཕག་མོ་གྲུར་ཚོགས་ཆོས་སུ་གསུངས་པ་ཡིན་ནོ།། ༨༢༡༽ ༄། །ཞལ་གྱི་གདམས་པ་བདུད་རྩི་དྲི་མ་མེད་པའི་སྙིང་པོ།། ཨོཾ་སྭསྟི། རྗེ་ལྷུན་གྲུབ་འོད་གསལ་ཆོས་ཀྱི་སྐུ། །ཟུང་འཇུག་བདེ་ཆེན་ལྷན་ཅིག་སྐྱེས། །མི་ཟད་སྐུ་གསུང་ཐུགས་ཀྱི་བདག །མཉམ་མེད་རིན་པོ་ཆེ་ལ་འདུད། །རྗེ་ཀུན་ཏུ་སྣང་བ་བཀོད་པའི་དཔལ། །རྒྱ་ཆེན་དབང་ཕྱུག་ཆོས་ཀྱི་མཛོད། །སྤྲོས་མེད་ཞི་བའི་ངང་ལ་བཞུགས། །བདེ་གཤེགས་ཆོས་ཀྱི་རྗེ་ལ་འདུད། །རྗེ་བྱང་ཆུབ་སེམས་ཀྱི་རང་བཞིན་ཉིད། །ཚོགས་གཉིས་མཐར་ཕྱིན་རྟག་པའི་སྐུ། །ཀུན་མཁྱེན་ཡེ་ཤེས་ཀུན་གཟིགས་པ། །བརྩེ་ཆེན་འགྲོ་བའི་མགོན་ལ་འདུད། །ཨེ་མ་ངོ་མཚར་རྨད་ཀྱི་གཏམ། །འཛམ་གླིང་གངས་ཅན་བོད་ཡུལ་དབུས། །ཕྱོགས་བཅུའི་ཞིང་ནས་འདུས་པ་ཡི། །རྒྱས་སྲས་རྒྱ་མཚོ་བརྟེན་པའི་གནས། །འོག་མིན་དཔལ་གྱི་འབྲི་གུང་གི། །རིན་ཆེན་ཆོས་ཀྱི་ཕོ་བྲང་ན། །འཇིག་རྟེན་མགོན་པོ་རིན་པོ་ཆེ། །མི་འཇིགས་སེངྒེའི་ཁྲི་སྟེང་དུ། །མི་གཡོ་མཉམ་གཞག་ལྷན་ནེ་བཞུགས། །དྲི་མེད་ཞལ་གྱི་དཀྱིལ་འཁོར་གྱི། །མཚན་མཆོག་དུང་གི་ཚེམས་བར་ནས། །ལྗགས་ཀྱི་དབང་པོ་བརྐྱང་མཛད་དེ། །ཟབ་ཅིང་རྒྱ་ཆེ་དམ་པའི་ཆོས། །ཚངས་པའི་དབྱངས་ཀྱིས་འདི་སྐད་གསུང༌།། །།ཐུབ་པའི་གསུང་རབ་ཐམས་ཅད་གང་དུ་དོན་འདུས་པ་དང་སྙིང་པོར་གྱུར་པ་གང་ཡིན་སྙམ་ན། འདི་ལྟར་སངས་རྒྱས་བཅོམ་ལྡན་འདས། །འདི་ལྟར་སྟོན་པ་ཐུགས་རྗེ་ཅན། །སྐྱོབ་པ་ཤཱཀྱའི་རྒྱལ་པོ་དེ། །སྔོན་ཚད་མེད་སྙིང་རྗེ་ཆེན་པོ་ཡིས། །བྱང་ཆུབ་མཆོག་ཏུ་ཐུགས་བསྐྱེད་དེ། །བསྐལ་པ་གྲངས་མེད་མཐའ་ཡས་པར། །རབ་ཏུ་འབད་པའི་བརྩོན་གྲུས་ཀྱིས། །བྱ་དཀའ་བསམ་གྱིས་མི་ཁྱབ་ཅིང༌། །རླབས་ཆེན་སྤྱོད་པ་དཔག་མེད་པའི། །བྱང་ཆུབ་སེམས་དཔའི་སྤྱོད་པ་སྤྱད། །ལམ་ཕ་རོལ་ཕྱིན་བཅུ་མཐར་ཕྱིན་ཏེ། །ས་བཅུ་ལ་གནས་ཚོགས་གཉིས་རྫོགས། །མགོན་པོ་རྒྱལ་བ་འོད་བསྲུངས་ཀྱིས། །རྒྱལ་ཚབ་སྐྱེས་བུ་དམ་པ་དེ། །འཇིག་རྟེན་རྣམ་པར་མ་ཞི་བ། །འདྲེན་པ་རྣམས་ཀྱིས་སྤངས་པའི་ཞིང༌། །ལྟ་བ་ལོག་པས་དཀྲུགས་པའི་གནས། །སྙིགས་མ་ལྔ་ལྡན་འཇིག་རྟེན་འདིར། །གཟིགས་པ་རྣམ་པ་ལྔས་གཟིགས་ཏེ། །ཡུམ་སྒྱུ་འཕྲུལ་ཆེན་མོའི་ལྷུམས་སུ་ཞུགས། །ལིམྦི་ཡི་ནི་ནགས་ཚལ་དུ། །སྐྱེས་བུ་གཞོན་ནུ་བལྟམས་པ་དང༌། །གཞོན་ནུ་རོལ་རྩེད་མཛད་པ་དང༌། །བཙུན་མོའི་འཁོར་དགྱེས་རོལ་བ་སྟེ། །ཉི་ཤུ་རྩ་དགུ་ཁབ་ཏུ་བཞུགས། །གྲོང་ཁྱེར་སེར་སྐྱའི་སྒོ་བཞི་རུ། །རྒས་ནད་འཆི་བ་གཟིགས་པ་ཡི། །འཁོར་བ་སྡུག་བསྔལ་རྒྱ་མཚོ་ལས། །ཐུགས་སྐྱོ་བ་སྐྱེས་ནས་རབ་ཏུ་གཤེགས། །ནཻ་རཉྫཱ་ནའི་ཀླུང་འགྲམ་དུ། །ལོ་དྲུག་དཀའ་བ་སྤྱད་པའི་མཐར། །དགུང་ལོ་སུམ་ཅུ་རྩ་ལྔ་ལ། །བྱང་ཆུབ་སྙིང་པོར་བཞུགས་ནས་ཀྱང༌། །གཉུག་མ་བྱམས་ཆེན་ཏིང་འཛིན་གྱི། །སྲོད་ལ་བདུད་ཀྱི་སྡེ་བཅོམ་སྟེ། །ཐོ་རངས་ཤེས་བྱའི་དཀྱིལ་འཁོར་ལ། །ཆགས་ཐོགས་མེད་པའི་ཡེ་ཤེས་བརྙེས། །རང་བྱུང་རྒྱལ་བ་བཅོམ་ལྡན་འདས། །འཇིག་རྟེན་གསུམ་གྱི་བླ་མ་ལ། །མི་མཇེད་བདག་པོ་ཚངས་ཆེན་གྱིས། །བླ་མེད་ཆོས་ཀྱི་འཁོར་ལོ་དེ། །བསྐོར་བར་བསྐུལ་མ་རྒྱ་ཆེན་བཏབ། །ཝ་ར་ཎཱ་སིར་གཤེགས་ནས་ཀྱང༌། །དྲང་སྲོང་ལྷུང་བའི་གནས་སུ་བྱོན། །ཐུབ་པས་ལྔ་སྡེ་བཟང་པོ་ལ། །བཀའ་བདེན་པ་བཞི་ཡི་འཁོར་ལོ་བསྐོར། །དེར་གདུལ་བྱ་སྨིན་དང་གྲོལ་མཛད་ཅིང༌། །རིམ་གྱིས་རྒྱུ་ཞིང་གཤེགས་པ་ལས། །རྒྱལ་པོའི་ཁབ་ཀྱི་གྲོང་དུ་བྱོན། །བྱ་རྒོད་ཕུང་པོའི་རི་བོ་ལ། །བཀའ་མཚན་མ་མེད་པའི་འཁོར་ལོ་བསྐོར། །མཉན་ཡོད་གནས་དང་བད་ས་ལ། །གནས་ཁྱད་དུ་འཕགས་པ་དུ་མ་དང༌། །རྩ་མཆོག་གྲོང་ཁྱེར་ལ་སོགས་པར། །ངེས་དོན་གཏན་ལ་ཕབ་པ་ཡི། །ཆོས་ཀྱི་འཁོར་ལོ་བསྐོར་མཛད་པས། །དཔག་མེད་གདུལ་བྱའི་སྐྱེ་བོ་རྣམས། །བྱང་ཆུབ་རྣམ་པ་གསུམ་ལ་བཀོད། །མགོན་པོ་ཐམས་ཅད་མཁྱེན་པ་དེས། །སྤྱིར་གདུལ་བྱ་རྣམས་ཀྱི་རྒྱུད་ཚོད་དང༌། །ཁམས་དང་བསམ་པ་ཇི་བཞིན་དུ། །ཆོས་ཀྱི་ཕུང་པོ་བརྒྱད་ཁྲི་དང༌། །བཞི་སྟོང་གསུངས་པ་ཐམས་ཅད་ཀྱང༌། །གསུང་རབ་ཡན་ལག་བཅུ་གཉིས་ཏེ། །སྡེ་སྣོད་རིན་ཆེན་རྣམ་གསུམ་ཡིན། །དོན་ཉམས་ལེན་བསླབ་པ་གསུམ་དུ་འདུས། །རྗེ་འགྲོ་བའི་མགོན་པོ་རིན་པོ་ཆེ། །མཉམ་མེད་བླ་མའི་ཞལ་སྔ་ནས། །འཁོར་དང་མྱ་ངན་འདས་པའི་ཆོས། །མ་ལུས་ཐམས་ཅད་རང་གི་སེམས། །སེམས་སྐྱེ་མེད་ནམ་མཁའ་ལྟ་བུ་ཞེས། །ཡང་དང་ཡང་དུ་གསུངས་པ་འདི། །ཐུབ་པའི་དམ་ཆོས་མ་ལུས་པའི། །གནད་དང་དོན་གྱི་སྙིང་པོ་ཡིན། །གཞི་རྩ་བ་བདག་ཏུ་འཛིན་པའི་སེམས། །དེའི་རྗེས་འབྲངས་ཁྱད་དུ་འཛིན་པའི་ཆོས། །ལུས་དང་ངག་དང་ཡིད་ཀྱི་ལས། །དོག་དང་མི་དོག་གང་གིས་ཀྱང༌། །འཁོར་བ་སྡུག་བསྔལ་རྒྱ་མཚོ་ལས། །བསྒྲལ་བར་ནུས་པ་མ་ཡིན་ཏེ། །སྲིད་པ་གསུམ་འདིར་རྒྱུན་དུ་འཁོར། །བདག་ཏུ་འཛིན་པའི་སེམས་དེ་ཉིད། །སྐྱེ་བ་མེད་པར་རྟོགས་པའི་ཚེ། །འདུ་བྱེད་འཁོར་བའི་འབྱུང་ཁུངས་ལ། །ཉམས་དང་ལྷུང་དང་འཇིགས་པར་མཐོང༌། །ཁམས་གསུམ་པོ་འདི་ཡི་འདོད་ཆགས་སྤངས། །འདུ་འཛིའི་སྤྱོད་པས་དབེན་པ་ཡི། །ནགས་ཁྲོད་བས་མཐའ་བསྟེན་ནས་ཀྱང༌། །ཡང་སྲིད་མེད་པའི་གནས་སུ་འཇུག

།ཀུན་རྫོབ་དོན་དམ་བྱང་ཆུབ་སེམས། །གཉིས་མེད་དབྱེ་བ་མེད་པ་ཡི། །ལུས་ངག་ཡིད་ཀྱི་ལས་རྣམས་ཀྱིས། །ནམ་མཁའ་མཉམ་པའི་སེམས་ཅན་རྣམས། །རྫོགས་པའི་བྱང་ཆུབ་མཆོག་ལ་བཀོད། །འདི་བདག་རྐྱེན་ཆོས་ཀྱི་དབྱིངས་ཉིད་དང༌། །གཞན་རྐྱེན་སེམས་ཅན་མ་ཟད་ཚེ། །ཡང་དག་རྫོགས་པའི་སངས་རྒྱས་ཀྱི། །སྐུ་གསུང་ཐུགས་ཉིད་བསམ་མི་ཁྱབ། །དེ་མི་ཟད་རྒྱན་གྱི་འཁོར་ལོ་ཡིན། །རང་སེམས་ཤེས་རབ་ཕ་རོལ་ཕྱིན། །འཁོར་འདས་ཡོན་ཏན་འབྱུང་བའི་གནས། །དོན་དམ་ཕྱག་རྒྱ་ཆེན་པོ་དེ། །བླ་མའི་མོས་གུས་ཀྱིས་རྟོགས་པ་ཡིན། །རྫོགས་པའི་སངས་རྒྱས་འགྲུབ་པའི་རྒྱུ། །བྱང་ཆུབ་སེམས་སུ་ངེས་པའི་ཕྱིར། །མ་ནམ་མཁའ་མཉམ་པའི་སེམས་ཅན་གྱི། །དོན་དུ་བྱང་ཆུབ་སེམས་བསྐྱེད་པས། །བསམ་པ་དེ་ཡི་ལུས་སུ་འགྱུར། །བྱང་ཆུབ་སེམས་ཀྱི་མི་མཐུན་ཕྱོགས། །འགལ་རྐྱེན་སྤང་ཞིང་མཐུན་རྐྱེན་བསྒྲུབ། །འབྲས་བུ་སྟོབས་བཅུ་ཐོབ་པ་དེ། །ཚུལ་ཁྲིམས་རྣམ་པར་དག་པ་ཡིན། །བྱང་ཆུབ་སེམས་གཉིས་ཚུལ་ཁྲིམས་དང༌། །ཆོས་རྣམ་པ་གསུམ་པོ་འདི་ཉིད་ལས། །ཟབ་པའི་དམ་ཆོས་བདག་ལ་མེད། །ཁྱོད་ཀྱིས་འདི་གསུམ་བཟུང་ཞིག་ཅེས། །བཀའ་སྩལ་བཀའ་ནན་ཆེན་པོ་མཛད།། །།བཅས་པ་དང་རང་བཞིན་གྱི་དགེ་བ་ཐ་དད་དུ་ཡོད་པ་ཡིན་ནམ་སྙམ་ན། ཡང་ཁམས་གསུམ་རྒྱལ་པོ་འགྲོ་བའི་མགོན། །ཐམས་ཅད་མཁྱེན་ཅིང་ཐམས་ཅད་གཟིགས་པ་དེས། །ཉོན་མོངས་ལས་དང་རྣམ་སྨིན་གྱིས། །འཁོར་བ་ངན་སོང་སྡུག་བསྔལ་བསྐྱེད། །དེ་བས་འདི་ནི་སྤང་བྱ་སྟེ། །ཉོན་མོངས་མེད་ཅིང་དེ་ཡི་ལས། །འབྲས་བུ་ལྷ་མིའི་བདེ་སྐྱིད་དང༌། །བྱང་ཆུབ་རྣམ་གསུམ་ཐོབ་པའི་ཕྱིར། །རྗེས་འབྲང་སྲས་ལ་བསྒྲུབ་བྱར་གསུངས། །འདི་བབས་དང་གཤིས་ཀྱི་གནས་ཚུལ་དེ། །མཁྱེན་ཅིང་གཟིགས་པས་སྲས་རྣམས་ལ། །བསླབ་པ་བཅས་པར་མཛད་པ་ལས། །སེམས་ཅན་གཞན་ལ་ཉེས་མེད་པའི། །བཅས་པའི་ཁ་ན་མ་ཐོ་བ། །ཅི་གསུང་བཀའ་སྩལ་མི་འདའ་ཞིང༌། །ཉེ་ཞིང་བརྩེ་བའི་སློབ་མ་ལ། །སྒོས་བྱུར་དུ་ཉེས་པ་བཀལ་བ་མིན། །སེམས་ཅན་རྣམས་ཀྱིས་མ་ཤེས་པས། །གཏི་མུག་མ་རིག་མུན་པར་འཐོམས། །སྲེད་པའི་ཞགས་པས་བཅིངས་པ་རྣམས། །ཉེས་སྤྱོད་སྤྱད་པས་འཁོར་བར་ལྷུང༌། །ད་རུང་ཐར་བར་མ་གྱུར་པས། །བུ་འདི་དག་འབྱུང་བར་བྱེད་པའི་རྒྱུ། །ཉེས་པ་མི་མཐུན་ཕྱོགས་སྤོངས་ཤིག

།འདི་ལྷག་པ་ཚུལ་ཁྲིམས་ཀྱི་བསླབ་པ་ཡིན། །དོན་རང་རྒྱུད་ལ་སྐྱེས་པའི་ཉོན་མོངས་འདི། །སྤོང་བར་བྱེད་པའི་ཐབས་ཡིན་ཏེ། །རྒྱས་པར་ཕྱེ་བས་ཉིས་བརྒྱ་དང༌། །ལྔ་བཅུའི་རྣམ་པར་དབྱེ་བར་གསུངས། །དེ་ལ་ཁ་ཅིག་འདི་སྐད་ཅེས། །དེ་ལྟར་འགྲོ་བ་སྤྱིར་བཅས་ན། །དུད་འགྲོ་ལ་འབྲལ་བའི་ལྟུང་བ་དང༌། །ལྷུང་བཟེད་ས་ལ་མི་བཞག་པ། །ཐ་མལ་སྤྱོད་པས་མཚུངས་ཞེས་པ། །ཐ་མལ་བྱིས་པ་ཐམས་ཅད་ཀྱིས། །ལུས་ངག་ཡིད་ཀྱི་སྤྱོད་པ་ཀུན། །ཉོན་མོངས་ཀྱི་རྗེས་སུ་འབྲངས་པའི་ལས། །འདི་དག་པའི་བསླབ་པར་གསུངས་པ་ཡིན། །དེ་ཡང་ཐུབ་པའི་ཞལ་སྔ་ནས། །སྔོན་འཇིག་རྟེན་ཆགས་པར་གྱུར་པའི་ཚེ། །ཚེ་དང་བསོད་ནམས་བཟང་པོ་ཡིས། །འོད་གསལ་གྱི་ལྷ་རྣམས་གླིང་འདིར་ལྷུང༌། །ས་ཡི་བཅུད་དང་ས་ཡི་ཞག །མྱུ་གུའི་ཚལ་དང་ས་ལུ་ལ། །གསོག་འཇོག་བྱས་པས་རྐུ་བ་དང༌། །ཆོས་དང་མི་མཐུན་པའི་སྤྱོད་པ་བྱུང༌། །དེས་འོད་མེད་བེམ་པོའི་ལུས་སུ་གྱུར། །མཁའ་ལ་འགྲོ་བར་མ་ནུས་ཤིང༌། །ཁ་དོག་བཟང་ངན་བྱུང་བ་དང༌། །བདག་བསྟོད་གཞན་ལ་སྨོད་པ་ཡིས། །ཇེ་ངན་ཇེ་སྡུག་དུ་ཐལ་ནས་ཀྱང༌། །ལས་ངན་གྱི་མཐའ་རྒྱས་ངན་འགྲོ་བྱུང༌། །དེ་ལྟ་བས་ན་དགེ་སློང་དག །རྙེད་བཀུར་གསོག་འཇོག་སྤང་བར་བྱ། །དེ་བཞིན་མི་ཚངས་སྤྱོད་པ་དང༌། །མ་བྱིན་ལེན་དང་སྨོད་པ་དང༌། །ཁ་ཟས་ཀྱི་རོ་ལ་ཆགས་པ་སྤང༌། །རྒྱལ་པོ་ཆེན་པོ་ང་ལས་ནུས། །གླིང་བཞི་སུམ་ཅུ་རྩ་གསུམ་གྱི། །བརྒྱ་བྱིན་ལྷ་ཡི་དབང་པོ་ཡི། །སྟན་ཕྱེད་ཀྱིས་མ་ངོམས་གསོད་སེམས་སྐྱེས། །སྐད་ཅིག་གིས་ས་ཡི་སྟེང་དུ་ལྷུང༌། །དེ་བས་སྡོང་དུམ་མེས་ཚིག་ལའང༌། །ངན་སེམས་བསྐྱེད་པར་མི་བྱ་ཞིང༌། །འདོད་ལ་ངོམས་པ་ཡོད་མེད་པས། །དེ་བས་འདོད་ཡོན་སྤང་བར་གསུངས། །དེ་ཕྱིར་ཆགས་སྡང་རྨོངས་གསུམ་གྱི། །ལུས་ངག་མི་དགེ་བདུན་ཡིན་པས། །མཁས་པའི་སྐྱེས་བུ་འགའ་ཞིག་གིས། །སྤོང་བདུན་འཁོར་དང་བཅས་པ་ཟེར། །འདོད་ཆགས་འདོད་ཆགས་དང་བྲལ་དང༌། །ཞེ་སྡང་གཏི་མུག་དེ་བཞིན་ཏེ། །སེམས་དང་ཤེས་རབ་རྣམ་གྲོལ་བར། །འདུལ་བའི་སྡེ་སྣོད་དུ་རྒྱ་ཆེར་གསུངས། །གར་ཡོད་ཆ་མེད་ཀྱི་ཁ་རྒྱུགས་ལ། །བྱེ་བྲག་གི་བཤད་མཛོད་ཆེན་མོ་དེ། །རྒྱ་གར་ཡུལ་ན་ཡོད་དོ་སྐད། །ཉན་ཐོས་དགྲ་བཅོམ་ཐམས་ཅད་པས། །ཐུབ་པ་ཆེན་པོ་མཁྱེན་པ་ཆེ། །ངེད་སྟོན་པ་དེ་ཡི་རྗེས་སུ་འབྲངས། །དེ་གསུང་འདུལ་བ་བསྡུས་པ་ནི། །སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཞེས། །མདོ་རྒྱུད་རྣམས་སུ་ཡང་དང་ཡང༌། །ནན་ཏན་ཆེན་པོས་གདམས་པ་དེ། །ད་དུང་ཁྱེད་ཀྱིས་མ་ཐོས་སམ། །སློབ་དཔོན་ཡོན་ཏན་འོད་ཀྱིས་ཀྱང༌། །འདུ་ཤེས་གཙོ་ཞེས་མི་གསུང་ངམ། །འདི་ན་ཁྱེད་རང་རེས་འགའ་ཞིག

།ལྟུང་བ་སྡེ་ལྔའི་ཁྱད་པར་འདི། །ཉོན་མོངས་ཆེ་འབྲིང་གི་བྱེ་བྲག་དུ། །དང་པོར་དམ་བཅའ་ཁས་ལེན་མཛད། །འདུལ་བ་གླེང་བཞིས་བཤད་དོ་ཞེས། །མཁས་པ་ཀུན་གྱིས་སྨྲ་ན་ཡང༌། །འཕྲོས་པ་དང་ཉིང་འཕྲོས་ལ་སོགས་པར། །དགེ་དང་མི་དགེ་འདྲེས་མའི་ལས། །རྒྱུ་དེ་ལས་འབྲས་བུ་འདི་འབྱུང་བས། །རྣམ་པར་གནག་དང་འདྲེས་མའི་ལས། །ཐམས་ཅད་སྤང་བར་བྱ་བ་སྟེ། །དུད་འགྲོ་རྣམས་ཀྱིས་ལེགས་སྤྱད་པ། །ཅུང་ཟད་ཡིན་ཡང་བདེ་བ་ཡི། །རྣམ་སྨིན་འབྲས་བུ་འབྱུང་བའི་ཕྱིར། །གཅིག་ཏུ་དགེ་བའི་ལས་རྣམས་ལ། །བསླབ་པར་བྱ་ཞེས་ཡང་དང་ཡང༌། །ཐུབ་མགོན་ཤཱཀྱའི་རྒྱལ་པོས་གསུངས། །བུ་གཅིག་རྣལ་འབྱོར་དབང་ཕྱུག་རྣམས། །གཤིས་ཀྱི་དགེ་དང་མི་དགེ་དང༌། །བཅས་དང་རང་བཞིན་གཅིག་པ་འདི། །རྒྱལ་བའི་གསུང་ཉིད་ཡིན་མོད་ཀྱང༌། །ཚིག་གི་རྗེས་སུ་འབྲངས་པ་མིན། །གཅིག་པུར་བསྒྲུབ་པ་བྱས་པ་ཡིས། །བདེ་སྡུག་མཐོ་དམན་བྱུང་བ་ལ། །ཉམས་ལེན་མན་ངག་གནད་རྣམས་ཀྱིས། །ཉམས་སུ་བླངས་པས་ཉེས་སྐྱོན་དག །ཡོན་ཏན་གོ་རྟོགས་མྱོང་བ་སྐྱེ། །ཤིན་ཏུ་ཟབ་པའི་དམ་ཆོས་ཀྱིས། །འདི་འོང་བར་ངེས་སོ་ཐུགས་ལ་ཞོག། །།འཁོར་འདས་ཀྱི་འདུག་ལུགས་ཇི་ལྟ་བུ་ཡིན་སྙམ་ན། སྤྱིར་ཐུབ་པ་ཆེན་པོས་གསུངས་པའི་ཆོས། །གདོད་ནས་ཞི་ཞིང་མ་སྐྱེས་པ། །མྱ་ངན་འདས་པའི་གནས་ལུགས་འདི། །སེམས་ཅན་རྣམས་ཀྱི་འདུག་ལུགས་ཡིན། །དེ་མ་གོ་རྟོགས་པར་མ་གྱུར་པས། །རྒྱུ་རྐྱེན་གློ་བུར་དུ་ཚོགས་པ་ཡིན། །ང་བདག་འཛིན་པའི་རྟོག་པ་སྐྱེས། །འདི་གཏི་མུག་བརྟག་པའི་ལོག་རྟོག་ལ། །འདོད་ཅིང་ཆགས་པས་བདག་གཞན་དུ། །འཛིན་པ་དེ་ལས་འདོད་ཆགས་དང༌། །ཞེ་སྡང་གཏི་མུག་སྐྱེས་གྱུར་ཏེ། །ཡུལ་ལྔའི་རྗེས་སུ་དབང་པོ་འབྲངས། །སྲེད་པའི་འཆིང་བས་རྒྱུན་དུ་འཁོར། །དོན་མེད་སྡུག་བསྔལ་མང་པོ་མྱོང༌། །ཕུང་བྱེད་དགྲ་བོ་མི་བཟད་པ། །མི་གཙང་ལུས་འདིས་གོས་གོས་ནས། །མི་རྟོག་དུར་ཁྲོད་ཀྱི་ནང་དུ་འཇུག

།འདི་འཁོར་བ་སྡུག་བསྔལ་གྱི་རང་བཞིན་ཡིན། །བུ་འཁོར་བ་འདི་ལས་སྐྱོབ་པའི་སྐྱབས། །བླ་མེད་བྱང་ཆུབ་ཆེན་པོ་དེ། །རང་གི་སེམས་ཀྱི་དེ་བཞིན་ཉིད། །ཤེས་རབ་ཕ་རོལ་ཕྱིན་པ་ཡིན། །འདི་གནས་དང་གྲོགས་དང་བླ་མས་ཀྱང༌། །བསྐྱེད་པར་ནུས་པ་མ་ཡིན་ཏེ། །བདག་འཛིན་གྱི་རྟོག་པ་སྐྱེས་པ་ཡིས། །ངོ་བོ་ཤེས་པ་མ་གཏོགས་པའི། །མི་རྟོག་སྒོམ་རྒྱུ་ཡོད་པ་མིན། །འདི་གོམས་པར་བྱེད་པའི་མན་ངག་གིས། །འཆིང་བྱེད་འཛིན་པ་ལས་གྲོལ་ཕྱིར། །ཐུབ་པའི་སྦྱངས་པའི་ཡོན་ཏན་དང༌། །ལྷག་པ་ཚུལ་ཁྲིམས་བསླབ་པ་དང༌། །ནན་ཏན་ཆེན་པོས་འབད་པར་བྱ། །ཡུལ་གང་ལ་འཛིན་པའི་རྟོག་པ་དེ། །སྐྱེ་མེད་རིག་པར་གོ་བ་ལ། །ཆོས་ཀྱི་སྒོ་ཞེས་བརྗོད་པ་ཡིན། །རྟོག་འཛིན་བཏང་བའི་སྦྱིན་པ་ལ། །ངོ་བོ་ལྷུན་གྲུབ་ཚུལ་ཁྲིམས་སོ། །དེ་ལ་མི་བཟོད་མེད་པ་དང༌། །རྩོལ་བ་སྤངས་པའི་བརྩོན་འགྲུས་དང༌། །བསམ་གཏན་ཏིང་འཛིན་དེ་བསྒོམ་པ། །དེ་ཉིད་ཤེས་པ་ཤེས་རབ་ཡིན། །ལུས་དང་ངག་དང་ཡིད་རྣམས་ཀུན། །མི་རྟོག་ལྷུན་གྲུབ་དུ་གནས་པ་དེ། །སངས་རྒྱས་རྣམས་ཀྱི་སྐུ་གསུང་ཐུགས། །མཁའ་ལྟར་རྣམ་དག་ཡིན་ཞེས་གསུངས།། །།བྱང་ཆུབ་མཆོག་ཏུ་སེམས་བསྐྱེད་ནས་མི་དགེ་བ་སྤྱད་པའི་འབྲས་བུ་ཇི་ལྟར་འབྱུང་སྙམ་ན། རྒྱུ་དང་པོ་བྱང་ཆུབ་སེམས་བསྐྱེད་ནས། །ལམ་ཕ་རོལ་ཕྱིན་དྲུག་སྤྱད་པ་ཡིས། །འབྲས་བུ་རྫོགས་པའི་བྱང་ཆུབ་ཐོབ། །ཕྲིན་ལས་བསྒྲུབ་པར་འདོད་པ་དག །ལམ་དུ་མ་ཞུགས་མཁའ་ལ་ལྡིང༌། །མི་འགྲུབ་སྲོག་ནི་རབ་ཏུ་གཅོད། །བསམ་པ་བཟང་པོའི་རྗེས་འབྲངས་ནས། །སྦྱོར་བ་དྲག་པོའི་ལས་གྱིས་ཀྱང༌། །ཡུན་རིང་སྡུག་བསྔལ་མྱོང་འགྱུར་ཏེ། །སྐྱེ་བ་ལྔ་བརྒྱ་ལ་སོགས་པ། །བྱང་ཆུབ་ཐོབ་པའི་རྒྱུ་འགྲོ་བ། །ཐར་པ་ནག་པོས་ལོག་པར་སྤྱད། །འབྲས་བུ་མི་བཟད་སྨིན་གྱུར་ཏེ། །འབྲས་བུས་མི་བཟད་གདུག་པར་སྐྱེས། །རྡོ་རྗེ་འཛིན་པས་གསོལ་བ་ཡིས། །སྒྲིབ་སྦྱངས་རྣམ་དག་ས་ལ་གནས། །ཞིང་རྣམ་དག་དཀོན་མཆོག་གསུམ་པོ་ལ། །འབྲེལ་བས་བདེ་བ་གསུངས་པ་དེ། །གནོད་པས་མ་ཡིན་བཤགས་པ་དང༌། །འགྱོད་པས་དགེ་ལ་སྤྱད་པའི་མཐུ། །རྒྱལ་པོ་དཔའ་བས་སྦྱིན་ལྟ་བུ། །ཞིང་དང་བསམ་པ་དངོས་པོ་གསུམ། །དག་དང་མ་དག་རིམ་པ་ཡིས། །འབྲས་བུ་མཐའ་དག་བསླུ་བ་མེད། །ཞིང་དང་དངོས་པོ་དག་གྱུར་ཀྱང༌། །བསམ་པ་དམན་ཞིང་ཞན་ན་གོ། །འབྲས་བུ་ཅུང་ཟད་སྨིན་གྱུར་ཏེ། །ལྷག་མ་ཆུ་ཤིང་སྙིང་པོ་འདྲ། །ཞིང་དང་བསམ་པ་དག་ན་ཡང༌། །དངོས་པོ་ངན་པའི་འབྲས་བུ་དེ། །ཕྱིས་མི་དགེ་བ་རླབས་པོ་ཆེ། །འགའ་ཞིག་བསྒྲུབ་པའི་རྐྱེན་དུ་འགྱུར། །དགེ་བ་སྤྱད་པའི་འབྲས་བུ་དེ། །རྩད་ནས་ཟད་དང་མི་ཟད་པ། །རང་གི་བསམ་པའི་ས་ལ་གནས། །བཅོམ་ལྡན་འདས་ཀྱིས་གསུངས་པ་གང༌། །མི་བཟད་ལས་ཀྱིས་མི་གནོད་པ། །གདུག་ལ་བྱམས་པར་མི་བྱ་སྟེ། །བསྒྲལ་བའི་ཞིང་དེ་བསྒྲལ་ནས་ཀྱང༌། །སེམས་ནི་སངས་རྒྱས་གནས་སུ་སྤར། །ལུས་ཚོགས་ཀྱི་འཁོར་ལོར་བྱས་པས་ཀྱང༌། །ཇི་ལྟར་བྱས་པའི་འབྲས་བུ་འབྱུང༌། །སྒྲོལ་བྱེད་ཡཀྵ་ཧེ་རུ་ཀས། །གདུག་པ་གསོལ་བའི་འབྲས་བུ་དེ། །མི་བསྲུན་འཁོར་རྣམས་དངངས་ཤིང་བརྒྱལ། །བཅོམ་ལྡན་ཉེས་པ་ཀུན་སྤངས་པ། །སྒྲིབ་པ་གསུམ་དང་བྲལ་ན་ཡང༌། །རྒྱུ་ལས་འབྲས་བུ་ངེས་འབྱུང་སྟེ། །འཁོར་དང་བྱེ་བྲག་མེད་གྱུར་པས། །མྱ་ངན་སྡུག་བསྔལ་མྱོང་བར་འགྱུར། །ཉོན་མོངས་དུག་གསུམ་རྒྱལ་བའི་རིགས། །ཆོས་སྐུར་གསལ་བས་ཧེ་རུ་ཀཿ

།དེ་ཕྱིར་འབད་པ་ཐམས་ཅད་ཀྱིས། །ཉེས་པ་སྤང་ཞིང་ལེགས་པ་བསྒྲུབ། །རང་གཞན་ཀུན་ལ་ཕན་པར་བྱ།། །།ཆོས་ཀྱི་འཁོར་ལོ་གསུམ་གྱི་བརྗོད་བྱའི་དོན་དང་ས་མཚམས་གང་ཡིན་སྙམ་ན། ལར་གྱི་མཚན་ཉིད་ལྡན་པ་ཡི། །བླ་མ་དམ་པ་དང་མ་མཇལ་ན། །ཟབ་མོའི་མདོ་རྒྱུད་ལྟ་མི་ཤེས། །ཚད་ལྡན་བླ་མ་དམ་པ་ཡིས། །ཐུབ་པའི་གསུང་རབ་ཐམས་ཅད་ཀུན། །བཀའ་འཁོར་ལོ་གསུམ་དུ་སྡུད་པར་བྱེད། །རྒྱུ་ལས་དང་ཉོན་མོངས་རྗེས་འབྲངས་པས། །འབྲས་བུ་སྡུག་བསྔལ་གྱི་ཕུང་པོར་སྨིན། །ལས་ཉོན་མོངས་གསུམ་པོ་མེད་པ་ཡི། །འབྲས་བུ་འགོག་པའི་བདེན་པ་ཐོབ། །དག་དང་མ་དག་རྒྱུ་འབྲས་འདི། །གཙོ་བོར་ཡོད་ཅེས་གསུངས་པ་ཀུན། །བདེན་པ་བཞི་ཡི་འཁོར་ལོ་ཡིན། །སྡུག་བསྔལ་ཀུན་འབྱུང་འགོག་པ་དང༌། །ལམ་གྱི་བདེན་པ་སྟོང་པ་ཉིད། །དངོས་པོ་དངོས་པོ་ཉིད་ཀྱིས་སྟོང༌། །འཁོར་འདས་མཉམ་ཉིད་ཕ་རོལ་ཕྱིན། །འདི་མཚན་མ་མེད་པའི་འཁོར་ལོ་ཡིན། །མཉམ་ཉིད་རྟོགས་པ་གཞིར་བཞག་ནས། །སྐུ་དང་ཡེ་ཤེས་ཡོན་ཏན་གྱི། །འབྲས་བུ་ལྷུན་གྲུབ་རྟག་པའི་བདག །གསང་བ་བསམ་གྱིས་མི་ཁྱབ་པ། །ངེས་པ་དོན་གྱི་འཁོར་ལོ་ཡིན། །འདི་དམ་ཆོས་འདུལ་བའི་སྡེ་སྣོད་དུ། །ཐུབ་པའི་སྟོབས་དང་མི་འཇིགས་གཟུགས། །ཡོན་ཏན་མ་ལུས་ཐམས་ཅད་གསུང༌། །དེ་ངེས་དོན་ཆོས་ཀྱི་འཁོར་ལོ་ཡི། །བརྗོད་བྱ་མཐིལ་དུ་བསྟན་པ་ཡིན། །ཕ་རོལ་ཕྱིན་པ་དྲུག་གི་ལམ། །བདག་མེད་རྣམ་པ་གཉིས་ཀྱི་དོན། །འདི་ཐེག་པ་ཆེན་པོའི་བརྗོད་བྱ་ཡིན། །སྨྲ་བསམ་བརྗོད་མེད་ཕ་རོལ་ཕྱིན། །སྐྱེ་དང་འགག་པ་མེད་པའི་དོན། །འདི་མཚན་མ་མེད་པའི་བརྗོད་བྱ་ཡིན། །དམ་ཆོས་འདུལ་བའི་སྡེ་སྣོད་ཉིད། །བདེན་པ་བཞི་ཡི་ངོ་བོར་གནས། །བུ་དེ་ཕྱིར་ཆོས་ཀྱི་འཁོར་ལོ་གསུམ། །འཁོར་ལོ་གཅིག་ལ་ཚང་བ་ཡིན། །གསང་སྔགས་བླ་མེད་རྒྱུད་རྣམས་ཀུན། །རྣལ་འབྱོར་མ་ཡི་འདུལ་བ་སྟེ། །བདེན་པ་བཞི་དང་སྡེ་པ་བཞི། །བཤད་པའི་དོན་འདི་གོ་བར་བྱ། །ཆོས་ཀྱི་འཁོར་ལོ་ཕྱི་མ་ཡི། །ས་བོན་སྔ་མ་ལ་གནས་པས། །ཉན་ཐོས་རྣམས་དང་རང་སངས་རྒྱས། །བྱང་ཆུབ་སེམས་དཔའ་ཆེན་པོ་དང༌། །རྒྱལ་བ་རྣམས་ཀྱི་ཡུམ་གྱུར་པ། །ཤེས་རབ་ཕ་རོལ་ཕྱིན་པ་དེ། །ཚོགས་དྲུག་ཏུ་གསུངས་པ་ཉན་ཐོས་ཀྱི། །ངོ་བསྲུང་མཛད་པ་ཡིན་པའི་ཕྱིར། །བྱང་ཆུབ་སེམས་དཔའ་སྦྱང་གཞི་དེ། །ཉོན་མོངས་ཅན་དང་ཀུན་གཞི་ཡིན། །དེ་ཡི་རྒྱུ་མཚན་གང་ཞེ་ན། །འབྲས་བུས་རྒྱུ་རྣམས་དཔག་པའི་ཕྱིར། །སོ་སོར་ཡང་དག་རིག་པ་བཞི། །རྟོག་པ་གཅིག་ལའང་ཚང་བ་ཡིན། །ཤིན་ཏུ་ཕྲ་བའི་ཉོན་མོངས་དང༌། །རྣམ་པར་རྟོག་པ་ཐམས་ཅད་ལ། །དེ་ཡི་རྒྱུ་འབྲས་གང་ཡིན་པ། །དོན་དང་ཚིག་དང་ངེས་ཚིག་དང༌། །སྤོབས་པ་ཕུན་སུམ་ཚོགས་པ་ཡིས། །ལྷར་བཅས་ཀུན་གྱི་འདྲེན་པར་འགྱུར། །འདི་དགུ་པའི་དུས་སུ་རྟོགས་པ་ཡིན།།

།།མཚན་ཉིད་ཕ་རོལ་ཏུ་ཕྱིན་པ་དང་གསང་སྔགས་ཀྱི་ཁྱད་པར་གང་ཡིན་སྙམ་ན། མཚན་ཉིད་རྒྱུ་ཡི་ཐེག་པ་དང༌། །གསང་སྔགས་ཐེག་པའི་ཁྱད་པར་ནི། །དུས་ཤིན་ཏུ་ཉེ་དང་རིང་བ་དང༌། །བདེ་དང་དཀའ་ཐུབ་སྤྱོད་པ་དང༌། །ཚོར་བ་བདེ་སྡུག་ཁྱད་པར་ཞེས། །མཁས་པ་ཀུན་གྱིས་སྨྲ་བར་བྱེད། །འདི་ཡང་སྟོན་པ་ཉིད་ཀྱི་བཀའ། །སེམས་བསྐྱེད་པ་ཞིག་གིས་སངས་རྒྱ་བར། །འདོད་པས་ཕ་རོལ་ཕྱིན་པ་ལས། །བསླབ་པར་བྱ་ཞེས་གསུངས་པ་དང༌། །ལོ་བཅུ་གཉིས་དག་གི་ནང་རོལ་དུ། །ནོར་བཟང་གིས་ཀུན་ཏུ་བཟང་པོ་ཐོབ། །བྱང་ཆུབ་སེམས་དཔའ་རྟག་ཏུ་ངུས། །ཚེ་དེ་ལ་ས་བཅུའི་ཕ་རོལ་ཕྱིན། །དེ་ཕྱིར་ཚེ་གཅིག་སངས་རྒྱས་པར། །ཕ་རོལ་ཕྱིན་པར་གསུངས་པ་ལགས། །དམ་ཆོས་འདུལ་བའི་སྡེ་སྣོད་དུ། །དཀའ་ཐུབ་དང་སྡུག་བསྔལ་སྣ་ཚོགས་ཀྱིས། །བྱང་ཆུབ་ཐོབ་པར་མ་གསུངས་ཏེ། །རྗེ་བཙུན་བྱམས་པས་དུས་གསུམ་དུ། །སྨོན་ལམ་བཏབ་པས་ལམ་བདེ་ཞིང༌། །འཇུག་པ་བདེ་བས་བྱང་ཆུབ་ཐོབ། །མཐའ་གཉིས་བྲལ་བས་ཏིང་འཛིན་གྱི། །དགའ་བདེ་ལ་བརྟེན་རྫོགས་སངས་རྒྱས། །དཔལ་ལྡན་ནཱ་རོ་པཎ་ཆེན་གྱིས། །གསང་སྔགས་དོན་རྟོགས་འདོད་པའི་ཕྱིར། །ཞིང་རྣམ་པར་དག་པའི་བླ་མ་ལ། །དཀའ་ལས་དང་སྡུག་བསྔལ་སྣ་ཚོགས་ཀྱིས། །དཀའ་ཆེན་སྤྱད་པས་དངོས་གྲུབ་བརྙེས། །ཉོན་མོངས་སྤྱོད་པའི་འཚོ་བ་དེ། །བྲམ་ཟེ་སྐར་མ་ལ་སོགས་པ། །རླབས་ཆེན་སྤྱོད་པ་མདོ་སྡེར་གསུངས། །བདག་གི་འདོད་ལུགས་ཀྱི་ཁྱད་པར་ནི། །བུམ་དབང་གི་ཁྱད་པར་གྱིས་བྱེད་པ་ཡིན། །མཆོག་དབང་གོང་མ་ཟབ་ཟེར་ཡང༌། །ང་འབུ་བུམ་དབང་ལ་བརྩི་ཚོད་ཆེ། །གཞི་དང་སྣོད་དང་ལུས་ལྟ་བུ། །དེ་ཡི་ཁྱད་པར་གོང་མ་གསུམ། །ཆོ་གའི་རྣམ་བཞག་མ་གཏོགས་པ། །ཚད་ལྡན་བླ་མའི་བྱིན་རླབས་ཡིན། །མྱོང་བ་སྐྱེས་པ་ཐོབ་པར་བཞེད། །གཞན་ལུས་ལ་སོགས་བསྟེན་པ་དང༌། །བྱིན་རླབས་ཀྱི་ཏིང་འཛིན་ལ་ཁྱད་པར་མེད། །འདི་ཅིས་ཀྱང་བསྐུར་ན་གསང་སྔགས་ཡིན། །ས་བཅུའི་བྱང་ཆུབ་སེམས་དཔའ་དེས། །བསམ་གྱིས་མི་ཁྱབ་ཕྲིན་ལས་ཀྱིས། །འགྲོ་བ་སྨིན་པར་བྱ་བའི་ཕྱིར། །དབང་བསྐུར་ཐོབ་པར་འགྱུར་བ་སྟེ། །རྒྱུ་དེ་ལ་བརྟེན་པའི་འབྲས་བུ་འབྱུང༌། །གསང་དབང་ཤེས་རབ་ཡེ་ཤེས་སོགས། །འདོད་ཆགས་སྤྱོད་པའི་དབང་མེད་ན། །སངས་རྒྱས་བུ་སྨད་ཀྱི་རྣམ་པ་ཅན། །རྒྱུ་མེད་ཀྱི་འབྲས་བུ་མི་འགྲུབ་པས། །དེ་ཡི་རིགས་ཅན་གདུལ་བྱ་རྣམས། །སྨིན་པར་བྱེད་པའི་མཐུ་མེད་ལགས། །འདི་འོག་མིན་གནས་མཆོག་དམ་པ་དེར། །ཡང་དག་རྫོགས་སངས་རྒྱས་པ་ལ། །རིགས་བཞི་ཐུབ་པས་དབང་བསྐུར་བ། །དེ་ཉིད་འདུས་པར་རྒྱ་ཆེར་གསུངས།།

།།ཕ་རོལ་ཏུ་ཕྱིན་པ་དང་གསང་སྔགས་ཀྱི་དགོངས་པ་ཤེས་རབ་ཀྱི་ཕ་རོལ་ཏུ་ཕྱིན་པ་གཅིག་ལ་གསང་སྔགས་ཤེས་པའི་རྒྱུ་མཚན་གང་ཡིན་སྙམ་ན། མཚན་ཉིད་གསང་སྔགས་ཐམས་ཅད་དུ། །སྐྱེ་མེད་ཤེས་རབ་ཕ་རོལ་ཕྱིན། །སེམས་ཉིད་འོད་གསལ་ཆོས་སྐུ་དེ། །རྟོགས་བྱའི་འབྲས་བུ་ཡིན་པར་གཅིག །ཀུན་རྫོབ་སྨོན་འཇུག་བྱང་ཆུབ་སེམས། །དེ་ཡི་རྗེས་སུ་འབྲངས་པའི་ལས། །ཕ་རོལ་ཕྱིན་པ་བཅུར་རྫོགས་ནས། །ས་བཅུ་ལ་གནས་སངས་རྒྱ་བ། །དོན་འདི་མཚུངས་པར་འདྲ་ན་ཡང༌། །ཤིན་ཏུ་གསལ་བའི་ཁྱད་པར་ཡོད། །འབྲས་བུ་ཆོས་སྐུ་ཉེ་བའི་དུས། །གསང་སྔགས་ཁྱད་པར་འཕགས་པ་ཡིན། །ཉེས་པ་དུ་མའི་གཞིར་འགྱུར་ཏེ། །མར་འགྲིབ་སྙིགས་མ་ལྔ་བདོ་བས། །གཡུལ་ལོག་ཆེན་པོ་བྱུང་བའི་ཚེ། །དཔའ་བོ་ཆེན་པོ་ཁྱད་པར་འཕགས། །དེ་ཡང་ཕྱི་ཡི་རྣམ་བཞག་གོ། །མཐོང་ལམ་ཡེ་ཤེས་རྟོགས་པའི་ཐབས། །རྒྱུ་ཐ་དད་ལ་བརྟེན་ནས་རྟོགས་པ་ལ། །ཐེག་པའི་ཁྱད་པར་བསམ་མི་ཁྱབ། །ཤེས་རབ་ཕ་རོལ་ཕྱིན་པ་ལས། །དུས་གསུམ་ལ་སོགས་འཁོར་འདས་ཆོས། །རྣམ་པར་དག་པས་དག་པ་ཞེས། །ལོགས་སུ་བྱུང་དོགས་གསུངས་ནས་ཡོད། །ཐུན་མོང་མ་ཡིན་ཁྱད་པར་ཆོས། །འབྲུ་དང་ཤིང་ཐོག་མར་དང་ནི། །མར་ཁུ་ཆེན་པོ་ཞེས་བྱ་བ། །ཤིན་ཏུ་གསང་བའི་གནད་འདི་ཡིན། །ཡེ་ཤེས་མཐོང་བར་བྱེད་པ་ཡི། །ལམ་གྱི་ཁྱད་པར་གང་ཞེ་ན། །ཕྱག་རྒྱ་མཚན་ཉིད་ལྡན་པ་དང༌། །སྟན་ཅིག་ཏུ་ཚོགས་པས་ཚོགས་ལམ་ཡིན། །དབྱེར་མེད་སྦྱོར་བ་སྦྱོར་བའི་ལམ། །ཡེ་ཤེས་མཐོང་བ་མཐོང་བའི་ལམ། །མཐོང་ལམ་ལ་ཐ་དད་མེད་གྱུར་ཀྱང༌། །གཞི་ལ་བརྟེན་ནས་མཐོང་བའི་ཕྱིར། །རྟེན་གསུམ་རྣམ་པར་སྦྱོང་བ་དེ། །སྒོམ་པའི་ལམ་ཞེས་བླ་མས་གསུངས། །དེ་ཡང་འོད་གསལ་སེམས་ཉིད་དུ། །ཉོན་མོངས་དག་པར་བྱེད་པ་དེ། །སྐྱེས་ནས་སྦྱོང་བར་བྱེད་པ་ལ། །ས་ཡི་རིམ་པ་རྫོགས་ནས་ཀྱང༌། །འབྲས་བུ་རྡོ་རྗེ་འཆང་ཆེན་ཐོབ། །དཔལ་ལྡན་ནཱ་རོ་པཎ་ཆེན་གྱི། །བརྒྱུད་ལྡན་རྗེ་བཙུན་མི་ལ་ཡིས། །དོན་འདི་རྟོགས་ཤིང་ཁོང་དུ་ཆུད། །འགའ་ཞིག་ཤོར་དང་མ་ཤོར་ཞེས། །སྨྲ་བར་གྱུར་པ་རྫུན་རེ་ཆེ། །འདི་ལ་དབབ་དང་བཟློག་པ་དང༌། །གཟུང་ཞིང་དགྲམ་ལ་མཁས་བྱ་ཞེས། །མཁས་པས་བཞི་པོ་བཤད་པ་ཀུན། །མི་འདོད་འབྲས་བུ་འབྱུང་བར་ངེས། །གྲོལ་ལམ་ལ་ཞུགས་པའི་རྣལ་འབྱོར་པ། །ལུས་ཀྱི་འཁྲུལ་འཁོར་དམིགས་པ་དང༌། །རླུང་གི་མན་ངག་ཕྱག་རྒྱ་ཡིན། །བདེ་ཆེན་ཏིང་འཛིན་སྐྱེས་གྱུར་པ། །དབབ་པ་མི་དགོས་བབ་པ་ཡིན། །དེ་ལ་ཟབ་པའི་གདམས་ངག་ཡོད། །གསེར་འགྱུར་རྩི་ཡི་སྦྱོར་བ་ཡིས། །རྩ་དང་རླུང་དང་བྱང་ཆུབ་སེམས། །དེ་ཡིས་ཁ་བསྒྱུར་གསེར་དུ་འགྱུར། །གསེར་ལ་སྐུ་མཆོག་བྱས་པ་ལྟར། །ཡི་དམ་ལྷ་རུ་ངེས་པར་བལྟ། །དོན་སྤྱི་བསྒོམ་པ་མ་ཡིན་ཏེ། །དོན་རང་གི་མཚན་ཉིད་མངོན་དུ་འགྱུར། །བ་སྤུའི་བུ་ག་ལ་སོགས་པ། །གསལ་བར་འགྱུར་བ་ཐེ་ཚོམ་མེད། །རྩ་བར་གྱུར་པའི་གནད་འདི་ནི། །མཆོག་དང་ཐུན་མོང་དངོས་གྲུབ་དང༌། །ཞིང་སོགས་ལས་རྣམས་ཐམས་ཅད་ཀུན། །རྣལ་འབྱོར་སེམས་ཀྱིས་ཁ་བསྒྱུར་བས། །འབྱུང་བར་འགྱུར་བའི་ངེས་ཤེས་ཡོད།།

།།རིམ་པ་ལྔ་ལྟར་ཉམས་སུ་ལེན་པའི་སྒོམ་འདི་དང་སྦྱར་ན་ཇི་ལྟར་འོང་སྙམ་ན། སྤྱིར་ཐུབ་པའི་དམ་ཆོས་མ་ལུས་པ། །སློབ་དཔོན་འཕགས་པས་ཐུགས་སུ་ཆུད། །ས་བདུན་ལ་གནས་བྱང་ཆུབ་སེམས། །སངས་རྒྱས་བཞི་ལ་སྨོན་ལམ་བཏབ། །ཐུབ་པའི་དགོངས་པ་འགྲེལ་པ་ལས། །ཕྱི་སྒྲོ་འདོགས་ཆོད་པའི་ཆོས་རྣམས་ཀུན། །དབུ་མའི་བསྟན་ཆོས་ཆེན་པོ་ཡིན། །ནང་ཉམས་མྱོང་སྐྱེས་པའི་རིམ་པ་ལྔ། །བསྐྱེད་པའི་རིམ་པ་དང་པོ་ཡིན། །འདི་སྐྱོན་དང་ཡོན་ཏན་རྫོགས་པ་དང༌། །བྱང་ཆུབ་སེམས་ལས་སྐྱེས་པའི་ལྷ། །གསལ་ཞིང་བརྟན་པས་བཟླས་པ་བྱ། །གསལ་བྱེད་ཡན་ལག་ཡིན་པའི་ཕྱིར། །སྤྱོད་ལམ་བཞི་ལ་ཁྱད་མེད་པ། །རྡོ་རྗེ་བཟླས་པའི་དགོས་པ་ཡིན། །ལུས་ངག་ཡིད་ཀྱི་དབེན་པའི་དོན། །ཐ་མལ་ལུས་འདི་ལྷས་སྤོང་སྟེ། །དེ་ཉིད་བརྟན་པས་འཇིག་པའི་དོན། །གཅིག་དང་དུ་བྲལ་གཏན་ཚིག་ལྟར། །རྡོ་རྗེ་ལུས་ཀྱི་ཕྲ་མོ་བརྟུལ། །ངག་ཀྱང་དབྱེ་དོན་འགྲུབ་མི་འགྱུར། །སེམས་འདི་བརྒྱུད་པའི་གདམ་ངག་འདིས། །ངེས་པར་རྟོགས་ཤིང་ཁོང་དུ་ཆུད། །སྣང་ལ་མ་ངེས་འཁྲུལ་པ་དེ། །སྒྱུ་མ་མ་ཡིན་རྟེན་འབྲེལ་གྱི། །ཚོགས་པ་དེ་ལ་སྒྱུ་མ་ཟེར། །དེ་ཉིད་གདོད་ནས་སྐྱེ་མེད་ཅིང༌། །མཉམ་ཉིད་སྤྲོས་དང་བྲལ་བར་རྟོགས། །འདི་འོད་གསལ་མངོན་དུ་གྱུར་པ་ཡིན། །འོད་གསལ་སྒྱུ་མ་ལ་སོགས་པ། །གང་དུ་གྲུབ་པ་མེད་གྱུར་ཅིང༌། །བསལ་དང་བཞག་པ་མེད་པ་ལ། །རྒྱུ་དང་འབྲས་བུ་མ་འགགས་པ། །ཟུང་དུ་འཇུག་ཅེས་དེ་ལ་བརྗོད། །འདི་རིམ་གྱིས་པ་དང་ཅིག་ཅར་བ། །མི་ཕམ་མགོན་པོས་སྦྱིན་པ་ལ། །ཕ་རོལ་ཕྱིན་དྲུག་ཚང་བར་གསུངས། །སློབ་དཔོན་ཀླུ་ཡི་བྱང་ཆུབ་ཀྱིས། །རིམ་པ་གཅིག་ལའང་ལྔ་ཚང་བར། །བསྐྱེད་པའི་ཁོངས་སུ་བསྡུ་བར་གསུངས། །དེས་ན་གཉིས་པོ་གང་ལའང༌། །འགལ་བར་གྱུར་པ་མེད་པ་ལགས། །།ངེས་པར་ཐུགས་ཀྱི་དགོངས་པའི་ཕྱག་རྒྱ་ཆེན་པོ་དེ་གང་ཡིན་སྙམ་ན། འཇིག་རྟེན་མགོན་པོ་བླ་མ་ཡི། །དམ་ཆོས་ཕྱག་རྒྱ་ཆེན་པོ་དེ། །རྟེན་ཅིང་འབྲེལ་པར་འབྱུང་བ་ཡིན། །རྟེན་འབྲེལ་རྒྱུ་རྐྱེན་ཚོགས་པ་ལས། །སྲིད་པའི་དྲ་བ་འབྱུང་བ་དེ། །སྐྱེ་འགག་སྤྲོས་པའི་མཐའ་ལས་འདས། །སྐྱེ་མེད་ཕྱག་རྒྱ་ཆེན་པོ་དེ། །སྤྲོས་པ་འདི་ལས་གཞན་དུ་མེད། །ཨེ་མ་མཐར་ཐུག་ཕྱག་རྒྱ་ཆེ། །སྤྲོས་ལས་གཞན་དུ་མེད་པར་གོ། །མ་རིག་ཉིད་ཀྱིས་དེར་འགྱུར་ཏེ། །འདི་ནི་བཅོམ་ལྡན་འདས་ཀྱི་བཀའ། །བུ་མོ་གསེར་མཆོག་འོད་གསལ་ལ། །རྗེ་བཙུན་འཇམ་དབྱངས་ཀྱིས་གདམས་པ་ཡིན། །རྟེན་འབྲེལ་ལུགས་འབྱུང་ལུགས་ལྡོག་འདི། །རང་སངས་རྒྱས་ཀྱི་ཡིན་ཞེ་ན། །མ་རིག་འཁོར་བའི་འབྱུང་ཁུངས་དེ། །རྟོགས་པས་འཁོར་བ་སྤོང་བ་ལས། །མཐར་ཕྱིན་སངས་རྒྱས་ཆོས་ཀྱི་སྐུ། །བདེན་པ་བཞི་པོ་བསྒྲུབས་གྱུར་ཏེ། །མ་རྟོགས་འཁོར་བ་སྡུག་བསྔལ་ཞིང༌། །རྟོགས་པས་མཉམ་གཞག་ས་ལ་གནས། །བླ་མ་དམ་པས་ལམ་སྟོན་ཅིང༌། །ཚོགས་པས་མཉེས་པར་བྱས་པས་ཐོབ།།

།།བསོད་ནམས་བསགས་པའི་འབྲས་བུ་ལོངས་སྤྱོད་རྒྱ་ཆེན་པོ་འབྱུང་བ་ལ། ཕན་སྟོབས་ཆེ་ཆུང་འབྱུང་བའི་རྒྱུ་མཚན་ཅི་ཡིན་སྙམ་ན། བསོད་ནམས་ཚོགས་ཀྱི་འབྲས་བུ་ལ། །ཕུལ་དང་ལོངས་སྤྱོད་བསམ་མི་ཁྱབ། །བྱང་ཆུབ་སེམས་ཀྱིས་དབང་བྱས་པས། །བསྡུས་སྡོམ་སྡོམས་སུ་གསུངས་པ་ཡི། །རྒྱ་ཆེན་ཟད་པ་མེད་པ་ལ། །ལོངས་སྤྱོད་རྒྱུ་ཡང་མི་འབྱུང་ཞིང༌། །ཚན་གཅིག་དངོས་པོ་ཆུང་གྱུར་ཡང༌། །སྤྱོད་རྒྱུ་ཆེན་པོ་འབྱུང་བ་དེ། །ཞིང་རྣམ་པར་དག་ལ་ཕུལ་གྱུར་པས། །མངོན་མཚན་ཆེ་ཆུང་གི་ཁྱད་པར་དང༌། །ལོངས་སྤྱད་དང་མ་སྤྱད་ཀྱི་བྱེ་བྲག་ཡིན། །དངོས་པོ་ཆེ་ཆུང་གང་ཡང་རུང༌། །བརྩིས་གདབ་མེད་པར་ཕུལ་གྱུར་ན། །གཅིག་གི་བསོད་ནམས་ཁྱད་མེད་དེ། །གོང་ནས་གོང་དུ་ཁྱད་པར་དུ། །བསམ་གྱིས་མི་ཁྱབ་བསོད་ནམས་འབྱུང༌། །བྱང་ཆུབ་སེམས་ཀྱིས་དབང་བྱས་པའི། །དངོས་པོ་གང་ཡང་རུང་བ་དེ། །སེམས་ཅན་ཁམས་དང་སངས་རྒྱས་ཁམས། །མཉམ་པ་ཉིད་དུ་གྱུར་ནས་ཀྱང༌། །དངོས་པོ་ཇི་ལྟར་ཕུལ་བ་ལྟར། །འབྲས་བུ་དེ་ཡི་རྗེས་སུ་འབྲང༌། །རྒྱལ་པོ་ཆེན་པོ་ང་ལས་ནུས། །སྲན་རྡོག་ཕྱེད་དང་ལྔ་པོ་དེ། །བྱང་ཆུབ་སེམས་ཀྱིས་དབང་བྱས་པས། །འགྲོ་བ་སྨིན་པར་བྱེད་པ་ཅིག །འོན་ཀྱང་དངོས་པོ་ཇི་བཞིན་དུ། །འབྲས་བུ་འབྱུང་བར་ངེས་པས་ན། །སུམ་ཅུ་རྩ་གསུམ་དུ་ཕྱིན་པ་དང༌། །ས་ཡི་སྟེང་དུ་ལྷུང་བ་ཡིས། །འགྲོ་དོན་བྱས་ལ་ཁྱད་པར་མེད། །ཇི་སྲིད་འཁོར་བ་མ་སྟོང་ཚེ། །རྒྱུ་འབྲས་ཆེ་བའི་འཁོར་ལོ་དེ། །རྒྱུན་ཆད་མེད་པར་འབྱུང་བའི་ཕྱིར། །བཅས་པའི་ར་བ་ལས་འདའ་ན་ཡང༌། །བྱང་ཆུབ་སེམས་དཔའ་ཆེན་པོ་རྣམས། །འདའ་བར་མཛད་ཅིང་འདའ་བ་དེས། །འགྲོ་བ་སྨིན་ཅིང་གྲོལ་བར་བྱེད། །འདི་ལྟར་གནས་བརྟན་འོད་བསྲུངས་ཀྱིས། །རྗེ་བཙུན་འཇམ་དབྱངས་ཟླ་བ་གསུམ། །རྒྱལ་པོ་གསལ་རྒྱལ་གྱི་ཁབ་དུ་བཞུགས། །དེ་གནས་ནས་འབྱིན་པར་བརྩམས་པ་ལས། །བྱང་ཆུབ་སེམས་དཔའི་ཆོ་འཕྲུལ་གྱིས། །ཉན་ཐོས་ཆེན་པོ་ཟིལ་གྱིས་མནན། །ཉན་ཐོས་ཐེག་པ་བ་རྣམས་ཀྱིས། །བྱང་ཆུབ་སེམས་དཔའ་ཆེན་པོ་ཡི། །ལྟུང་བ་གླེང་བར་མི་བྱ་ཞེས། །དེ་བཞིན་གཤེགས་པས་བཅས་པ་མཛད། །དེས་ན་སེམས་ཅན་སྨིན་གྲོལ་དེ། །ཉོན་མོངས་གསུམ་གྱིས་བྱེད་མི་སྲིད། །དེ་ལ་ཉེས་པ་མེད་པའི་ཕྱིར། །ཉེས་མེད་བསྒྲུབ་པའི་བསླབ་པར་གསུངས། །ཉེས་པར་གྱུར་པའི་གནད་འདི་གདམས།།

།།གཞན་པས་ཁྱད་པར་འཕགས་པའི་ཆོས་གང་ཡིན་སྙམ་ན། ཡང་འདི་ན་འགའ་ཞིག་རིན་ཆེན་གཉིས། །སྟོང་ཉིད་དང་རྒྱུ་འབྲས་ཐ་དད་འདོད། །རྗེ་ཡིས་བཀའ་སྩལ་གསུང་ན་ཡང༌། །སྟོང་ཉིད་ཀྱི་འབྲུག་སྒྲ་མ་གཏོགས་པ། །རྒྱུ་འབྲས་སྨྲ་བ་གཅིག་ཀྱང་མེད། །རྣམ་པར་ཐར་པ་ནུབ་གྱུར་ཏེ། །དགེ་བཤེས་ཞང་གིས་ཚོགས་འཁོར་བསྐོར། །སྤྲང་པོ་ཡིན་ཡང་ཡི་མུག་སྐྱེས། །རིན་ཆེན་ཞལ་ནས་སྒོམ་ཆེན་གྱི། །ཙམ་ལ་བཟང་བ་འབྱུང་ངོ་ཞེས། །ལན་གསུམ་བར་དུ་ལུང་བསྟན་ཏེ། །ཆེན་པོ་ཀུན་ཕུད་དེ་བྱོན་ནས་ཀྱང༌། །ཡི་གེ་གསུམ་གྱི་གཟུངས་བརྗོད་དེ། །ལུང་བསྟན་ཐེ་ཚོམ་མེད་པར་བྱུང༌། །དེ་ཡི་ཁྱད་ཆོས་གང་ཞེ་ན། །ཁྱོད་ཆོས་ལ་རྣ་བས་སེམས་ལ་བཟུང༌། །སྟོང་ཉིད་མངོན་པར་རྟོགས་པ་ཡིས། །ཡོན་ཏན་འབྲས་བུ་ཡིན་པར་བཞེད། །འདི་འཁྲུལ་པ་མེད་པར་འབྱུང་བ་དེ། །རང་རིག་འདོར་བར་མི་འགྱུར་བ། །ཐུབ་པ་རྣམས་ཀྱི་དམ་ཆོས་ཡིན། །སྟོང་ཉིད་མངོན་རྟོགས་ཀྱིས་འཁོར་བ་སྤོང༌། །རྒྱུ་འབྲས་གཉིས་མེད་སྐུ་གཉིས་མེད། །དེ་ཕྱིར་བྱང་ཆུབ་སེམས་ཉིད་དེ། །འདི་སྣང་མཛད་ཆེན་པོའི་སྐུ་གཅིག་ཀྱང༌། །ཐ་དད་གདུལ་བྱ་འདུལ་བ་ལ། །རྒྱུ་ལ་བརྟེན་པའི་སངས་རྒྱས་སྐུ། །དཔག་ཏུ་མེད་པ་འབྱུང་བར་འགྱུར། །སེམས་ཅན་གཅིག་ལ་མཁའ་མཉམ་གྱི། །སེམས་ཅན་རྣམས་ཀྱི་བག་ཆགས་ཀྱང༌། །དེ་ཙམ་སེམས་ཀྱིས་དབང་བྱས་པས། །མི་ཟད་རྒྱན་གྱི་འཁོར་ལོ་ཡིན། །རྒྱུ་དང་འབྲས་བུ་མ་འདྲེས་ཤིང༌། །མངོན་པར་རྟོགས་པས་དབྱེར་མེད་པ། །ངེས་དོན་གཏན་ལ་ཕབ་པ་ཡིན། །ཁ་ཅིག་མཉམ་རྗེས་གཉིས་ཡིན་ཏེ། །མཁྱེན་པའི་སྐད་ཅིག་གཅིག་ཉིད་ལ། །ཤེས་བྱའི་དཀྱིལ་འཁོར་ཀུན་ཁྱབ་ཅན། །བདེན་པ་གཉིས་སུ་འདོད་གྱུར་ཀྱང༌། །ཕྱག་རྒྱ་ཆེན་པོ་རྟོགས་པ་ལ། །ཀུན་རྫོབ་བདེན་པ་ག་ལ་སྲིད། །རྟག་ཏུ་མཉམ་པར་བཞག་གྱུར་ཅིང༌། །མཁྱེན་པའི་ཡེ་ཤེས་ཀུན་ལ་འཇུག །གཉིས་མེད་མཐར་ཕྱིན་ངོ་མཚར་ཆེ། །འཇིག་རྟེན་མགོན་པོ་རིན་ཆེན་གྱི། །ལར་གྱི་རྒྱུ་འབྲས་བཞེད་ཚུལ་ཅིག

།ཡོད་དེ་ཟླ་བ་དཀའ་བར་བྱུང༌། །དེ་རིང་ཁྱེད་ལ་བསྟན་བྱས་ན། །ཡིད་ལ་བཟུང་ལ་བརྣག་པར་གྱིས། །ནང་དུ་ཏིང་འཛིན་གང་སྐྱེས་པ། །རང་གིས་ལུས་འདི་བྱིན་གྱིས་བརློབ། །ལུས་ཀྱིས་སྣང་བ་བྱིན་གྱིས་བརློབ། །སྐད་ཅིག་འདི་ལ་མི་སྲིད་པས།། །།ཆོས་ལྔར་མ་འདུས་པའི་གདམས་པའི་མན་ངག་ཡོད་དམ་སྙམ་ན་མེད་དེ། སྤྱིར་ཐུབ་པའི་དམ་ཆོས་མ་ལུས་པ། །ཆོས་ལྔ་པོར་མ་འདུས་གང་ཡང་མེད། །དེ་རེ་རེ་དབྱེ་བས་ཕྱེ་ལགས་ན། །གཅིག་ཀྱང་ཐུག་པ་མེད་པར་འགྱུར། །བྱང་ཆུབ་སེམས་ཀྱི་རྗེས་འབྲངས་ནས། །ལྷག་པའི་ལྷ་ཉིད་གཅིག་པུ་ལ། །ཡུལ་ཉི་ཤུ་རྩ་བཞི་ཡོངས་སུ་ཚང༌། །ཡུལ་དེ་དག་དབྱེ་ན་ཐ་དད་དེ། །གནས་དེར་བླ་མ་དམ་པ་ཡིས། །སྦྱང་གཞི་སྦྱོང་བྱེད་ཀྱི་མན་ངག་གིས། །སྐྱོན་དང་ཉེས་པ་འདག་པ་དང༌། །མངོན་ཤེས་རྫུ་འཕྲུལ་ལ་སོགས་པ། །ཡོན་ཏན་སྐྱེ་བའི་མན་ངག་ཡོད། །འདི་ཤེས་པ་ཁམས་སུ་མ་སོང་སྟེ། །གོ་བ་ཡོད་པ་དབུས་ན་མེད། །བཞི་བརྒྱ་རྩ་བཞིའི་ནད་རྣམས་དང༌། །སྟོང་ཕྲག་བརྒྱད་ཅུའི་བགེགས་ཀྱི་ཚོགས། །སྐྱོན་དང་ཉེས་པ་ཐམས་ཅད་ལ། །རང་གི་ལྷག་པའི་ལྷ་ཉིད་ཀྱིས། །ཞལ་དང་ཕྱག་དང་ཞབས་ལ་སོགས། །སྐུ་ཡི་རྣམ་འགྱུར་གཅིག་པུ་ཡིས། །གནད་ཀྱིས་གྲོལ་བར་འགྱུར་བ་འདི། །སྙིང་རྗེ་ཆེན་པོའི་གཟུངས་ལས་ཀྱང༌། །གནོད་པའི་གཉེན་པོར་གྱུར་པའི་ཕྱག །ཕྱག་མཚན་བཅས་པ་ལ་བལྟས་ཏེ། །མཆོད་པ་བྱ་ཞེས་ཐུབ་པས་གསུངས།། །།མཁའ་འགྲོ་དཔག་ཏུ་མེད་པ་འབྱོན་པའི་རྒྱུ་གང་ཡིན་སྙམ་ན། ཉོན་མོངས་པ་རྣམ་པར་རྟོག་པ་ཀུན། །སྤོང་སེམས་བརྟན་པོས་དབང་བྱས་ན། །ཡོན་ཏན་མཐའ་མེད་སྐྱེ་འགྱུར་བ། །རྒྱུ་དང་འབྲས་བུ་སོ་སོར་དཔག །འདི་ཁྱོད་ཀྱིས་གཞན་ལ་གསང་བ་ཡིན། །མཁའ་འགྲོ་སྡེ་བཞིའི་སྲོག་སྙིང་རྗེ། །དཔལ་ཆེན་ཧེ་རུ་ཀ་ལ་མངའ། །དེ་གཞན་ལ་མ་བསྟན་བཅངས་གྱུར་པས། །རི་རབ་སུམ་ཅུ་རྩ་དྲུག་གི། །རྡུལ་དང་མཉམ་པའི་རྣལ་འབྱོར་མས། །ཞབས་འབྲིང་ཞབས་ཏོག་རིམ་གྲོ་བྱེད། །ཆོས་རྗེ་འགྲོ་བའི་མགོན་པོ་ལ། །མཁའ་འགྲོའི་ཚོགས་རྣམས་མངོན་དུ་འབྱུང༌། །སྒྲ་ཆེ་བ་དེ་སློབ་དཔོན་ཁམས་པ་ཡིན། །དོག་ལ་འཆམ་པ་འདི་ལྕོང་མོའི་ཤར་མོ་ཡིན། །གྲངས་དང་མཉམ་པའི་མཁའ་འགྲོ་མས། །དུས་ལ་ཡོལ་བ་མེད་པ་དེ། །གཡོན་པ་དག་པའི་རྟེན་འབྲེལ་ཡིན།།

།།གསང་སྔགས་འབྲས་བུ་ལམ་དུ་བྱེད་པའི་གོ་བ་གང་ཡིན་སྙམ་ན། མ་སྨིན་སྨིན་བྱེད་དབང་བསྐུར་བས། །ཐེག་ཆེན་སྔགས་ཀྱི་བརྗོད་བྱ་དེ། །གདོད་ནས་གྲུབ་པའི་དཀྱིལ་འཁོར་ཡིན། །འབྲས་བུ་དེ་ཉིད་ཀྱི་རྒྱུ་ལམ་དུ། །གྲོལ་བར་བྱེད་པས་མཐར་ཕྱིན་འགྱུར། །དེས་ན་གོང་མའི་གནད་གསུམ་པོ། །བཞི་པའི་ངོ་བོར་གདོད་ནས་གནས། །རྐྱེན་ལས་སྐྱེས་པའི་བསམ་པ་དེ། །སྐད་ཅིག་གིས་འགག་པར་གྱུར་པས་ན། །སེམས་སྣང་བ་གསུམ་པོ་འོད་གསལ་དུ། །འཇུག་པས་སེམས་བསྐྱེད་གཅིག་པུ་ཡང༌། །འོད་གསལ་ཡིན་ཕྱིར་སློབ་དཔོན་གྱིས། །ས་བརྒྱད་ཐོབ་པར་བཞེད་པ་ཡིན། །སེམས་དང་ལྟ་བའི་རིག་པ་འདི་ཉིད་དེ། །སྤྲོས་པའི་མཐའ་དང་བྲལ་བར་རྟོགས། །ཏིང་འཛིན་མངོན་པར་ཤེས་པ་དང༌། །རྫོགས་སངས་རྒྱ་བ་སེམས་ཉིད་རྟེན། །འཁོར་འདས་ཀུན་གྱི་ས་བོན་ཡིན། །ས་བོན་ཀུན་གཞི་རྣམ་ཤེས་དེ། །རིགས་དང་སྣང་བར་བྱེད་པ་འདི། །ཡུལ་དང་དུས་ཀྱི་བྱེ་བྲག་ཡིན།། །།རྗེ་བཙུན་ལྷ་ལྔ་མས་ཆོས་སྒོ་ཕྱེད་དམ་སྙམ་ན། ཕྱག་མང་པོ་ཡོད་པའི་དགོས་བྱེད་དེ་ཅི་ཡིན། དཀྱིལ་འཁོར་འཁོར་ལོ་མ་གཏོགས་པ། །ལྷ་ཕོ་རེང་མོ་རེང་གང་གིས་ཀྱང༌། །དབང་བསྐུར་ཐོབ་པར་མི་འདོད་ཞེས། །སློབ་དཔོན་ཆེན་པོ་ས་སྐྱས་གསུང༌། །འོན་ཀྱང་སངས་རྒྱས་བཅོམ་ལྡན་འདས་ཀྱིས། །སྐུ་གསུང་ཐུགས་དང་ཡོན་ཏན་དང༌། །ཕུང་པོ་ཁམས་དང་སྐྱེ་མཆེད་ཀུན། །དཀྱིལ་འཁོར་འཁོར་ལོ་རྒྱ་ཆེན་གསུངས། །མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔར་ནི་རྣམ་པར་གྲགས། །རྡོ་རྗེ་སྐྱེ་མཆེད་ཐམས་ཅད་ནི། །བྱང་ཆུབ་སེམས་ཀྱི་དཀྱིལ་འཁོར་ཉིད། །དཔུང་པ་གཡས་པ་གཤིན་རྗེ་གཤེད། །མཐའ་ཡས་བསམ་གྱིས་མི་ཁྱབ་པ། །རང་ཉིད་གཅིག་པུར་གསུངས་པ་ཡིན། །བུམ་པའི་དབང་གི་གོ་བ་དེ། །རང་ཉིད་གདོད་ནས་བྱང་ཆུབ་ཏུ། །རྫོགས་སངས་རྒྱས་པར་ཤེས་ཤིང་རྟོགས། །འདི་བླ་མའི་དྲིན་གྱིས་ཐོབ་པ་ཡིན། །རྡུལ་ཚོན་རས་བྲིས་ཚོམ་བུ་དང༌། །རྗེ་བཙུན་སྐུ་ཡི་དཀྱིལ་འཁོར་ལ། །མོས་གུས་བྱས་པས་ཐོབ་པ་འདི། །དབང་པོ་ཡང་རབ་ཀྱི་སྤྱོད་ཡུལ་ཡིན། །དབང་གསུམ་པོ་དེ་ཡི་ཁྱད་པར་ཆོས། །ངག་དང་ཡིད་དང་རང་བཞིན་གསུམ། །དབྱེར་མེད་པ་ཡི་ངོ་བོར་གསུངས།།

།།གསང་སྔགས་སུ་འབྱུང་བ་རིམ་རྩེགས་བསྒོམ་པའི་དགོས་པ་ཅི་ཡིན་སྙམ་ན། ལར་གྱི་རྒྱུད་སྡེ་བཞི་པོ་འདི། །སྤྱི་བབས་དང་མཐུན་པའི་ཆོས་ཡིན་པས། །རྣལ་འབྱོར་རྒྱུད་ཀྱི་བརྗོད་བྱའི་དོན། །རྟེན་དང་བརྟེན་པའི་རིམ་པ་འདི། །གཙོ་བོར་གསུངས་པས་གཞལ་ཡས་ཁང༌། །འབྱུང་བ་རིམ་རྩེགས་ཀྱི་རྗེས་སུ་འབྲང༌། །འདི་བླ་མ་དམ་པའི་ཞལ་སྔ་ནས། །རྣལ་འབྱོར་བླ་མེད་དགོངས་པའི་དོན། །ལྷན་ཅིག་སྐྱེས་པའི་ཡེ་ཤེས་དེ། །ཉམས་ལེན་མཐིལ་དུ་བསྒོམ་པ་ལ། །བློ་དམན་སྤྲོས་ལ་དགའ་བ་ཡི། །བློ་རིམ་གྱིས་ཁྲིད་པའི་ཐབས་སུ་གསུངས།། །།ལྷ་ཞལ་ཕྱག་མང་པོ་ཡོད་པའི་དགོས་པ་ཅི་ཡིན་སྙམ་ན། ཧེ་རུ་ཀ་དཔལ་ཞལ་བཞིའམ། །བཅུ་གཉིས་ཕྱག་དང་ལྡན་པའམ། །ཡང་ན་སུམ་ཅུ་སོ་གཉིས་པ། །བསྒོམ་པའི་རྟེན་གྱི་གང་ཟག་གིས། །ལོངས་སྤྱོད་ཕུན་སུམ་ཚོགས་འདོད་ན། །གསང་བའི་གནས་ནས་སྤྱི་བོའི་བར། །ཤིན་ཏུ་གསལ་ཞིང་བརྟན་པར་བསྒོམ། །མཛེས་དང་འཇིགས་སུ་རུང་བ་ཡིས། །ཞལ་དང་ཕྱག་དང་རིན་ཆེན་གྱི། །རྒྱན་གྱི་རྣམ་པ་གསེར་ལ་སོགས། །ཡོན་ཏན་སྣ་ཚོགས་འབྱུང་བའི་གཞི། །ཐལ་ཆེན་ཞག་དང་ཚོམ་བུ་ཡི། །གཅེར་བུར་གྱུར་པ་དེ་བཞིན་དུ། །དབང་ཕྱུག་ཆེན་པོའི་གཟུགས་སུ་བསྟན། །དེ་ལ་དཔལ་ལྡན་ནཱ་རོ་པའི། །ཕྱག་རྒྱ་ཆེན་པོ་ཐུགས་ཉིད་ཀྱིས། །ཡི་གེ་བཞི་པ་ཅེས་བྱ་བ། །སྲོག་ཐིག་ལེར་གཞུག་པའི་མན་ངག་བྱ། །དམུ་ཆུ་འཁྲུལ་འཁོར་དེ་ཉིད་ཀྱི། །དབྱེ་བ་མེད་པར་ཆུད་པར་འགྱུར།། །།ངེས་པར་འཆི་བའི་ལྟས་གང་ཡིན་ཇི་ལྟར་བཟློག་སྙམ་ན། བླ་མེད་གསང་སྔགས་རྒྱུད་རྣམས་སུ། །ལེགས་པར་གསུངས་པའི་དོན་གྱི་གནད། །གདམས་པའི་མཆོག་གྱུར་རྩ་དང་རླུང༌། །བྱང་ཆུབ་སེམས་ལས་མེད་པར་གོ། །ཕུང་པོ་རྒྱུ་རྐྱེན་ལས་བསྐྱེད་པ། །སྐྱེད་བྱེད་རྒྱུ་གཉིས་ཨ་དང་ཧཾ། །ཇི་སྲིད་གནས་ཚེ་མི་འཕོ་ཞིང༌། །གལ་ཏེ་འཕོ་བར་གྱུར་པ་ན། །སྤྲེའུ་དཀར་སྣ་དམར་བཞོན་བྱས་ནས། །ཤར་གྱི་ཕྱོགས་སུ་འགྲོ་བ་འབྱུང༌། །འདི་ནི་བཟློག་པར་མི་ནུས་ཏེ། །བྱང་སེམས་སྤྲིན་གསེབ་སྦ་བས་བསྲིང༌། །ཐ་མར་བུག་པ་གཉིས་ནས་འབྱུང༌། །ཨ་ཧཾ་གཉིས་ཀྱི་མཐུ་སྟོབས་ཀྱིས། །ལུས་གནས་ཕྱིར་ན་མཐུན་པའི་རྐྱེན། །མེ་དང་ཆུ་ཡི་ཁམས་བརྟེན་པས། །འཕེལ་བས་ཡོན་ཏན་དུ་མ་འབྱུང༌། །དེ་ཡི་རིགས་མཐུན་རྫས་རྣམས་ཀུན། །བཅུད་ཀྱིས་ལེན་ཞེས་ཡོངས་སུ་གྲགས། །བཅུད་ལེན་རྫས་རྣམས་འབྱུང་བ་ཡི། །གནད་ཀྱི་ངེས་པ་དཔག་མེད་པ། །རྡོ་རྗེ་མཁའ་འགྲོའི་རྒྱུད་དུ་གསུངས། །རྩ་གསུམ་ཆགས་དང་སྡང་བ་དང༌། །དབུ་མ་མི་རྟོག་ཏིང་འཛིན་ཡིན། །གཡས་གཡོན་གཉིས་ནས་རྟག་རྒྱུ་ན། །ཆགས་དང་སྡང་བའི་སྟོབས་འཕེལ་ནས། །མྱུར་དུ་འཆི་བར་འགྱུར་བའི་ཕྱིར། །རླུང་དབུ་མར་ཚུད་པའི་གདམས་ངག་བྱ། །ནང་གི་ཏིང་འཛིན་སྐྱོན་མེད་གསུམ། །ཕྱི་ནི་བདུད་རྩི་བཅུད་ཀྱི་ལེན། །གནས་ནི་གསལ་བ་ཞེས་བྱ་གྲགས། །དེ་ཕྱིར་ཐུབ་པ་ཆེན་པོའི་ཆོས། །གཅིག་ཤེས་ཀུན་ལ་མཁས་པ་དེ། །སྤང་བྱ་གཉེན་པོར་འགྱུར་བའི་ཕྱིར། །མཐའ་མེད་བསམ་གྱིས་མི་ཁྱབ་པས། །རྟེན་འབྲེལ་མཐའ་དག་གོ་བར་བྱ། །ཡང་ཐེག་ཆེན་གསང་སྔགས་མ་ལུས་པར། །མི་བཟད་འཇིགས་པའི་སྐུ་འབྱུང་བ། །གདུལ་བྱ་ཉོན་མོངས་ཅན་རྣམས་ལ། །ཕྲིན་ལས་དུས་གསུམ་འདྲེས་པའི་སྐུ། །རང་འོད་ཀྱི་རིག་མ་པད་གདན་དང༌། །བྱང་ཆུབ་སེམས་གཉིས་ཀྱི་ཁྱད་པར་ལ། །རང་ཉིད་ཅི་འདྲ་དེ་འདྲ་དང༌། །རང་བཞིན་གནས་དང་རྐྱེན་སད་པས། །རང་ཉིད་དེ་དང་འདྲ་བར་འགྱུར། །གསད་པ་རིགས་སྔགས་ཕྱག་རྒྱ་ཆེ། །སྒྱུ་མའི་རྟོག་པ་ཟོས་པ་ལ། །སྐྱེ་དང་འབྱིན་པ་ཁོ་ན་ཉིད། །དེ་ལ་སྡིག་ཏུ་མི་འགྱུར་ཏེ། །གསོལ་བ་ལན་གསུམ་གདབ་པའི་ཆོས།།

།།གཏུམ་མོའི་གནད་ཀྱིས་ཡོན་ཏན་བསྐྱེད་པ་དེ་གང་གིས་བསྐྱེད་སྙམ་ན། དཔལ་ལྡན་ནཱ་རོ་པཎ་ཆེན་གྱིས། །གདམས་པ་ཐུན་མོང་མ་ཡིན་པ། །གཏུམ་མོ་བླ་མེད་དགོངས་པའམ། །མི་ལ་ཆེན་པོས་ཉམས་སུ་མྱོང༌། །ཕྱི་དང་ནང་དང་གསང་བ་དང༌། །དེ་བཞིན་ཉིད་དང་རྩ་དང་རླུང༌། །བདེ་ཆེན་གཏུམ་མོ་གང་ཡིན་པ། །གནད་ཀྱི་མན་ངག་རྩ་བ་ཡིན། །སྤྱིར་གཤིས་སམ་བབས་ཀྱིས་སེམས་ཅན་ལ། །རང་བྱུང་ཡེ་ཤེས་མེ་ཆེན་ཡོད། །ཚེས་གཅིག་ནས་བརྩམས་ཉ་ཡི་བར། །འབར་བའི་མེ་ལྕེ་གྱེན་དུ་སྤྱོད། །དེ་བཞིན་གཤེགས་དང་རིགས་ཀྱི་ཡུམ། །བསྲེགས་ནས་བདེ་ཆེན་གནས་མཆོག་ནས། །དགའ་བ་རྣམ་པ་བཅུ་དྲུག་འབབ། །མགྲིན་པ་ལོངས་སྤྱོད་འཁོར་ལོ་དང༌། །སྙིང་ག་ཆོས་ཀྱི་འཁོར་ལོ་དང༌། །ལྟེ་བ་སྤྲུལ་པའི་འཁོར་ལོ་རུ། །དྭངས་དང་སྙིགས་མའི་རིམ་པ་ཡིས། །ཕྱེད་ཕྱེད་མདངས་དང་བཀྲག་སྟོབས་འཕེལ། །ཐུར་དུ་སྙིགས་མ་གཉིས་བྱུང་བ། །འཁོར་བའི་བབས་སམ་འདུག་ལུགས་ཡིན། །འདི་གཏན་དུ་ཁེགས་ནས་ཆིངས་གྱུར་པ། །དཔལ་ལྡན་རྡོ་རྗེ་འཆང་ཆེན་དེ། །ཡབ་དང་ཡུམ་ལས་བྱུང་བ་གཉིས། །བརྟན་པའི་རྟགས་སུ་ཉི་མ་དང༌། །ཟླ་བ་ནོར་བུས་བརྒྱན་པ་བྱུང༌། །ཉིན་མོ་རྩ་བའི་གནད་ཁེགས་པ། །མཚན་མོ་འགྱུར་བྱེད་འཆིང་བར་འགྱུར། །ཐ་མལ་རྣམས་ཀྱིས་མི་ཚོར་ཏེ། །མཚན་དུ་ལྷུང་བར་འགྱུར་བ་ཡིན། །དེ་ལྟའི་དུས་སུ་དྲོད་ཆེ་བས། །ཟས་ཀྱི་དངོས་པོ་འཇུ་བར་བྱེད། །ཁམས་ལ་ཕན་དང་སྟོབས་འཕེལ་ཕྱིར། །ཐུབ་པས་ཟས་ཚོད་རིག་བྱ་སྟེ། །བཀའ་སྩལ་ནན་ཏན་ཆེན་པོར་གསུངས། །སློབ་དཔོན་འཕགས་པས་ཉེས་པ་རྣམས། །མ་ཞུ་བ་ཡི་བསྐྱེད་བྱེད་ཞེས། །གསུངས་པ་དེ་དག་ཐམས་ཅད་ཀུན། །རྩ་བའི་གནད་འདིས་བསྐྱེད་པ་ཡིན། །ཐོག་མ་བར་དང་མཐར་དགེ་བས། །ཡོན་ཏན་ཀུན་གྱི་གཞིར་གྱུར་པས། །ཡེ་ཤེས་མེ་དཔུང་ཆེན་པོ་ཡིན།། །།རྒྱུད་རྣམས་སུ་རྩིས་ཀྱི་རྣམ་པ་དཔག་ཏུ་མེད་པ་གསུངས་པ་དེའི་གནད་གང་ཡིན་སྙམ་ན།

ཐེག་པ་ཆེན་པོ་གསང་སྔགས་སུ། །གཟའ་དང་རྒྱུ་སྐར་ཚེས་གྲངས་དང༌། །ཁམས་དང་དུས་ཀྱི་གནད་རྣམས་གསུངས། །འདི་ཕྱི་ནང་གསང་གསུམ་གྱི་རྟེན་འབྲེལ་ཡིན། །ཕྱི་འབྱུང་བ་བཞི་ཡི་འདུ་འཕྲོད་ཀྱིས། །ཕན་དང་གནོད་པ་འབྱུང་བ་ཡི། །རིག་བྱེད་གཙུག་ལག་ཐམས་ཅད་ཀུན། །ཤེས་པ་མུ་སྟེགས་བྱེད་དང་མཚུངས། །དེ་དག་ནང་གི་བསམ་པའི་གནད། །འབྲེལ་པ་གཅིག་ཏུ་གྱུར་པ་འདི། །ཐུབ་པ་ཆེན་པོའི་བཀའ་ཡིན་པས། །སངས་རྒྱས་བྱོན་པའི་ཁྱད་པར་ཆོས། །མེད་ན་མི་འབྱུང་གི་འབྲས་བུ་ཡིན། །དེ་ཇི་བཞིན་རྡོ་རྗེའི་ལུས་ཀྱི་གནད། །ཕྱི་རོལ་དེ་བཞིན་གནས་པ་དེ། །བླ་མེད་གསང་སྔགས་ཀྱི་ཉིང་ཁུ་ཡིན། །ཕན་དང་གནོད་པར་བྱེད་པ་ནི། །སྤྱི་བོའི་གཙུག་ནས་རྐང་མཐིལ་བར། །ཐིག་ལེ་རྣམ་གསུམ་གྱི་འཕེལ་འགྲིབ་ཀྱིས། །རྣམ་པར་གྱུར་པ་གཅིག་པུར་ངེས། །དེ་ཕྱིར་སྐར་མ་མི་བོའི་སྲོག །འདི་ལ་བརྟེན་ནས་མཐུ་བསྒྲུབ་པའི། །མན་ངག་ཡོད་དེ་ཁར་མི་ཐོན། །གཅིག་པུར་བསྒྲུབ་པ་བྱས་པ་ཡིས། །དཔལ་དུས་ཀྱི་འཁོར་ལོའི་གནད་རྣམས་གོ། །རང་མིན་པ་གཞན་མེད་ཀྱི་བསམ་པ་སྐྱེ། །དཔལ་སྟག་ལུང་ཐང་པ་ལ་དྲི་བ་དྲིས། །ཁོང་བཤད་དམ་གསུངས་པ་མི་བཤད་པར། །ཞུ་བ་ཕུལ་བའི་བཀའ་སྩལ་གསུང༌། །འདི་ལ་འབྱུང་བ་བཞི་པོ་ཡི། །གནད་འདི་མིན་པ་མེད་པ་ཡིན། །ལུས་ཕུང་པོ་ལྔ་པོ་འབྱུང་བས་བསྐྱེད། །དེ་བཞི་པོ་འགྱུར་བས་ཉེས་པ་བསྐྱེད། །འདི་སེམས་ཅན་དུས་དང་ལམ་གྱི་དུས། །འབྲས་བུ་རྫོགས་སངས་རྒྱས་པའི་ཚེ། །རིགས་ལྔ་ཡུམ་གྱི་བྱེད་པ་ཡིན། །བྱང་ཕྱོགས་ས་ཡི་དཀྱིལ་འཁོར་ལ། །གྲུབ་པ་རླུང་གི་བདག་ཉིད་བཞུགས། །ལྷོ་ཕྱོགས་རླུང་གི་དཀྱིལ་འཁོར་ལ། །རིན་ཆེན་འབྱུང་ལྡན་ས་ཡི་ཁམས། །ཆུ་ནི་མེ་ཡི་གཉེན་པོ་སྟེ། །སོ་སོར་སྐྱོན་དུ་འགྱུར་བའི་ཕྱིར། །དེ་ཡི་གཉེན་པོར་བཞུགས་པ་ཡིན། །བུ་རྟེན་འབྲེལ་མ་ལུས་འདི་གོ་མཛོད།། །།བསྒྲུབ་པ་བྱས་པས་དངོས་གྲུབ་འབྱུང་བའི་ཚུལ་ཇི་ལྟ་བུ་སྙམ་ན།

རང་ཉིད་ཡི་དམ་ལྷ་བསྒོམ་ཞིང༌། །བཟའ་བཏུང་བདུད་རྩིར་བྱིན་རླབས་ལ། །ཚོགས་ཀྱི་འཁོར་ལོ་གསོལ་བར་ཞུ། །དམ་པའི་ཆོས་འདི་ཤིན་ཏུ་གཉན། །གསང་སྔགས་བླ་མེད་བསྒྲུབ་པ་ལ། །དངོས་གྲུབ་མི་མཐུན་ཕྱོགས་ཀུན་དང༌། །བར་དུ་གཅོད་པ་སྣ་ཚོགས་འབྱུང༌། །རྒྱ་མཚོའི་འགྲམ་དུ་ཀླུ་གྲུབ་སྟེ། །ནམ་མཁའ་ལྟ་བུའི་རྦ་རླབས་ཀྱིས། །མི་གཡོ་ཅི་འདོད་དམ་པ་སྦྱིན། །རོ་ལངས་བསྒྲུབས་པས་ཧ་ཧེ་ཞེས། །སྒྲོག་ཅིང་ལངས་པར་གྱུར་པའི་ཚེ། །དམ་རྫས་སྦྱིན་ཅིང་ཅི་འདོད་བསླངས། །གནོད་སྦྱིན་སྦྱོར་བ་སྣ་ཚོགས་ཀྱི། །མི་མཐུན་ཕྱོགས་རྣམས་བསྒྲུབ་པ་ལ། །གླང་ཆེན་རབ་བརྟན་རྣལ་འབྱོར་པས། །ཟླ་དྲུག་གོམས་པའི་རྣལ་འབྱོར་པས། །དཔོན་གཡོག་རིམ་པར་ཞབས་ཏོག་བྱེད། །གཡོག་ནི་ཡིད་འོང་ལྷ་ཡི་བུ། །དཔོན་ནི་ཁྲོ་གཏུམ་རྔམ་པའི་ཞལ། །ས་བདག་རྡོ་རྗེ་འཛིན་པའམ། །ཁྲོ་མཆོག་ཡ་མན་ཏ་ཀ་སོགས། །གཉེན་པོར་གྱུར་པ་བསྒོམས་གྱུར་ན། །མ་དང་བྲན་མོ་འགྲུབ་པར་སླ། །ཆུང་མ་མི་ཟད་ཆོ་འཕྲུལ་སྟོན། །ལྕང་ལོ་ཅན་ནམ་སུམ་ཅུའི་གནས། །བདེ་སྐྱིད་འབྱུང་བའི་གནས་སུ་འདྲེན། །འདིར་ཡང་རྩ་བའི་མན་ངག་ལས། །ཅུང་ཟད་ཙམ་ཡང་འདར་མི་རུང༌། །འདི་གསང་སྔགས་གཅིག་པུ་མ་ཡིན་ཏེ། །རང་ཉིད་གསོད་པའི་གཤེད་མ་ལ། །བྱམས་དང་བཟོད་ཐོབ་ཆེན་པོ་ཡིས། །ཕྱིར་མི་ལྡོག་པའི་ས་ལ་གནས། །ཁྲོ་ལ་ལན་དུ་སླར་མི་ཁྲོ། །བརྡེགས་པ་ལ་ཡང་སླར་མི་བརྡེག །འཇིག་རྟེན་མི་ཆོས་འདུན་མ་ཡང༌། །རྒད་པོས་མི་ཤ་མ་བླང་ཞིང༌། །ཤ་ཚོད་ཀྱི་བྱ་དགའ་སྦྱིན་དང་འདྲ། །འདི་ཡང་ཟབ་པའི་མན་ངག་གོ། །།སྤྱིར་མོས་གུས་ཆེ་ན་གནས་སྐབས་ཀྱི་ཏུང་ཏུང་མེད་ཀྱང་ཆོག་གམ་སྙམ་ན། ཚད་ལྡན་བླ་མ་དམ་པ་ལ། །སངས་རྒྱས་འདུ་སྐྱེས་པ་ཡིས། །དེ་ཡི་ཡོན་ཏན་མངོན་རྟོགས་འབྱུང༌། །འདུ་ཤེས་ཏུང་ཏུང་མེད་གྱུར་ན། །གོང་ནས་གོང་དུ་འཕེལ་བ་དང༌། །བྱིན་རླབས་འཇུག་པ་མི་ནུས་ལ། །བསྒོམ་བྱ་སྒོམ་དུ་རྟོགས་པ་དེས། །གཞན་དོན་ཁྱད་དུ་བསྒྲུབ་དགོས་ཏེ། །བྱམས་དང་སྙིང་རྗེ་བྱང་སེམས་ཀྱིས། །འགྲོ་བའི་དོན་རྣམས་བསྒྲུབ་པ་དེ། །ས་བཅུའི་བྱང་ཆུབ་སེམས་དཔའ་ཡིན།།

།།རོ་གཅིག་རྟོགས་པའི་རྣལ་འབྱོར་ལ་རྟོགས་པ་སྐྱེ་བ་དང་སྐྱེ་བ་མེད་པ་གཉིས་སུ་གསུངས་པའི་དོན་ཅི་ཡིན་སྙམ་ན། གཉིས་མེད་རོ་གཅིག་རྟོགས་པ་ཡི། །ཉོན་མོངས་རྣམ་རྟོག་མེད་པ་དེ། །གོ་བ་འཛིན་པ་མེད་པ་ཡིན། །ཀ་བ་མཐོང་དང་མི་འཛིན་པས། །དེ་མེད་དེ་ཡི་སྣང་བ་མེད། །དེས་ནི་ཐེག་པ་ཆེན་པོ་མཐོང༌། །ཀ་བར་འཛིན་པས་དྲང་ཞེས་དང༌། །ཡོ་ཞེས་རྟོག་པ་མ་རིག་པ།། །།རོ་གཅིག་རྟོགས་པ་ལ་ཡོན་ཏན་ཅི་ཡང་མེད་པར་གསལ་བ་སྣང་ན་དེའི་ཡོན་ཏན་གང་ཡིན་སྙམ་ན། རོ་གཅིག་རྟོགས་པར་གྱུར་པ་ལ། །དེ་ཡི་ཡོན་ཏན་གང་ཞིག་ཡིན། །རོ་གཅིག་དེ་ལ་ཐ་མལ་ཉམས། །རྩེ་གཅིག་སྤྲོས་བྲལ་མི་སྣང་བས། །ཕྲག་དོག་སྐྱེས་དང་གཞན་གྱི་འཁོར། །གང་ཡིན་དེ་ལ་བསལ་བཞག་མེད། །ལས་དང་ཉོན་མོངས་དེ་བཞིན་ཏེ། །དེ་ལས་གཞན་པའི་ཡོན་ཏན་མེད། །སེམས་ཉིད་འོད་གསལ་རྟོགས་པ་དེ། །བདུད་རྩི་རྙེད་པ་ལྟ་བུ་ཡིན། །བདུད་རྩི་ཐུ་བ་ལྟ་བུ་དེ། །རྒྱུན་ཆད་མེད་པར་བསྒོམ་པ་ཡིན། །དེ་རྒྱུན་བསྲིངས་ནས་མ་བསྒོམ་ན། །ཡོན་ཏན་འབྱུང་བ་ག་ལ་སྲིད། །ཆོས་རྗེས་བདག་ལ་གདམས་པ་ཡིན།། །།གྲིབ་ཚན་ཆེན་པོས་གནོད་པ་མི་འབྱུང་བར་ཏིང་ངེ་འཛིན་གསལ་དུ་འགྲོ་བ་སྲིད་སྙམ་ན། སྤྱིར་ཉམས་སུ་འགྱུར་བ་མི་རྟག་སྟེ། །རྟག་ཅིང་བརྟན་པ་ཕྱག་རྒྱ་ཆེ། །ལྷན་སྐྱེས་ཀྱི་ངང་ཏུ་གནས་པ་ལ། །ཕྱི་རོལ་དུ་དུག་གསུམ་གྱི་གྲིབ་བྱུང་ཡང༌། །ཚུལ་ཁྲིམས་བྱང་ཆུབ་སེམས་གཉིས་ཀྱིས། །སྐྱོན་མེད་ཏིང་ངེ་འཛིན་དུ་འཆར། །དེ་ཚེ་གྲགས་པའི་དམ་ཆོས་ཀྱིས། །འཁོར་འདས་དབང་སྡུད་བདེ་བ་ཆེ། །བྱང་ཆུབ་ཤིང་དྲུང་བདུད་ཀྱི་སྡེ། །བཅོམ་པ་ཏིང་འཛིན་གསུམ་ལགས་པས། །ཚངས་པ་དབང་ཕྱུག་ཁྱབ་འཇུག་དང༌། །རང་བྱུང་ལྷན་ཅིག་སྐྱེས་པ་ཉིད། །མཐར་ཐུག་ཏིང་འཛིན་ལ་གནས་པས། །འཇིག་རྟེན་ཀུན་གྱི་སྐྱབས་ཀྱི་གནས། །བྷ་ག་ལིང་གའི་མཆོད་པ་ཡིས། །བུ་མང་ནོར་ལྡན་དངོས་གྲུབ་ཐོབ།། །།ཡོན་བདག་མོ་གཉིས་ཀྱིས་ཁབ་སྐུད་བསྐུར་བ་ལ་མཉེས་པས་ཁྱེད་ལ་ཡང་དེ་འདྲ་བ་འབྱུང་བར་འདོད་ན།

རང་གིས་ཇི་ལྟར་བྱས་པ་ཡི། །འབྲས་བུ་མ་གཏོགས་གཞན་ན་མེད། །སྔོན་འཇིག་རྟེན་མགོན་པོ་བླ་མ་ལ། །སངས་རྒྱས་དངོས་ཀྱི་འདུ་ཤེས་སྐྱེས། །འགྲོ་བ་ཀུན་ལ་ཕན་བདེ་ཡི། །བསམ་པ་དྲག་པོའི་བསྐུལ་མས་བསྐུལ། །མང་ཤོས་ཟི་བོལ་སྲང་བཅུ་བཞི། །སྲང་བདུན་བདག་གིས་ཕུལ་བ་ལ། །དངོས་གྲུབ་ལེན་ཅེས་བཀའ་གསལ་གསུང༌། །བུ་ཁྱོད་ཀྱིས་ང་ལ་ཅི་བྱས་པའི། །འབྲས་བུ་འབྱུང་བར་འགྱུར་བ་ལ། །བསྒྲུབ་པའི་བྱེད་པོ་གཞན་ན་མེད།། །།བླ་མ་རྣམས་ཀྱིས་སློབ་མ་སྐྱོང་བའི་ཚུལ་ལུགས་གང་ཡིན་སྙམ་ན། ལུས་ངག་ཡིད་གསུམ་གྱི་བྱ་བ་དང༌། །གཉིས་སུ་མེད་པར་འདྲེས་པ་ཡིས། །དགེ་སྦྱོར་སྐྱོང་བར་ཤེས་པ་རྣམས། །བླ་མས་བསྒོམ་ལ་མི་བསྐུལ་ཏེ། །དབེན་པར་གཉིད་པས་གདོང་པ་སྐྲངས། །མཛེ་པོར་གྱུར་པ་དགོས་པ་མེད། །ཁ་ཆེ་དགོན་པས་ཟངས་དཀར་ལ། །གཙུག་ལག་ཁང་རྣམས་གསོས་ཤིག་དང༌། །བར་དོར་ཕྱག་རྒྱ་ཆེན་པོ་ཡི། །དངོས་གྲུབ་ཏུ་བྱིན་གྱིས་བརླབ་བོ་ཞེས། །གནང་བ་མེད་དང་རི་ཁྲོད་པས། །མཻ་ཏྲི་ཆེན་པོས་བཤད་པ་ལ། །བསྐུལ་བར་གྱུར་པ་ཇི་བཞིན་དུ། །འདིར་ཡང་བྱ་བྱེད་ཐམས་ཅད་ལ། །མཁས་པས་བྱ་བ་བསྒྲུབ་པར་བྱ། །རྫས་དང་ཡོ་བྱད་མཐུན་པའི་རྐྱེན། །ས་ཕྱོགས་གང་དུ་ཡང་མེད་མི་སྲིད། །རང་བསྒྲུབ་བྱའི་ཞེ་འདོད་དམིགས་བྱས་ལ། །ལན་གསུམ་གྱི་བར་དུ་ཚོད་ཤེས་ན། །དྲོད་རྟགས་མཁས་པ་ཆེན་པོར་འགྱུར། །བློན་པོ་རིག་པར་ལྡན་པ་རྣམས། །རིག་བྱེད་དཔག་ཏུ་ཚད་གྱུར་ཏེ། །ཉམས་འོག་ཚུད་ནས་རྒྱལ་པོ་ཡི། །སྤྱན་སྔར་བྲིམས་པས་བྱ་དགའ་ཐོབ། །དེ་ཕྱིར་རྫས་ཀྱི་དངོས་པོ་ཀུན། །སོ་སོར་བྱེད་པའི་ལས་རེ་རེ། །རོ་དྲུག་མངར་བས་བསྡུས་པ་དང༌། །སྐུར་བས་འཇིགས་པར་བྱེད་པ་འདི། །ཕྱི་ནང་གཉིས་ལ་ཁྱད་པར་མེད། །རིགས་གང་བྱེད་དེ་ཡི་གཉེན་པོ་གཅིག །བསྟེན་པས་སྙམ་ནས་ཡོན་ཏན་བསྐྱེད། །འདི་ཁ་ཡོ་སྣམ་བུ་སྲོང་བ་ཡིན།། །།གེགས་འབྱུང་བའི་རྒྱུ་དང་སེལ་བའི་ཐབས་གང་ཡིན་སྙམ་ན།

སྒྲུབ་པ་རྩེ་གཅིག་ཏུ་བྱེད་པ་ལ། །བར་ཆད་བདུད་དང་ཉེ་བའི་ཚོགས། །བླ་མ་ལ་ཇི་ལྟར་བལྟས་པ་བཞིན། །དེ་ཡི་དངོས་གྲུབ་འབྱུང་བར་འགྱུར། །ཉེས་སྐྱོན་བཟློག་པར་བྱེད་པའི་ཐབས། །རྒྱུ་གང་ལས་སྐྱེས་པའི་འབྲས་བུ་དེ། །སངས་རྒྱས་མཐུས་ཀྱང་མི་བཟློག་པས། །སྐྱོན་དང་པོ་དེ་དག་སྤངས་པ་ཡི། །བླ་མ་སངས་རྒྱས་སུ་བསྒོམས་བྱས་ནས། །དེ་ངེས་ཤེས་སྐྱེས་པའི་དུས་སུ་བཟློག །དེ་གེགས་སེལ་མཐར་ཐུག་གི་མན་ངག་ཡིན།། །།མྱོང་བ་སྐྱེས་པའི་བོགས་འདོན་པའི་མན་ངག་གང་ཡིན་སྙམ་ན། གཅིག་པུར་རི་ཁྲོད་དགོན་པ་རུ། །འཇིག་རྟེན་བསམ་པ་བཏང་ནས་ཀྱང༌། །བསྒྲུབ་པ་ནན་ཏན་བྱས་གྱུར་ན། །རླུང་སེམས་དབུ་མར་ཚུད་པ་འབྱུང༌། །དེ་ཡི་ཡོན་ཏན་མངོན་ཤེས་དང༌། །རྟགས་དང་མཚན་མའི་བྱེ་བྲག་རྣམས། །མཚན་མ་ཅུང་ཟད་འབྱུང་བ་ཡང༌། །བརྟན་པའི་བོགས་འདོན་འདི་ལྟར་བྱ། །སྤྱིར་སྐྱོན་དག་ཡོན་ཏན་ཀུན་རྫོགས་པ། །ཕུན་ཚོགས་ལྔ་ཡི་རྟེན་འབྲེལ་ཡིན། །དུས་དེར་མིག་གིས་ཕྱེ་བཙུམ་དང༌། །ཁ་ཟས་བརྩོན་འགྲུས་འབད་བརྩོལ་དང༌། །བསྒོམ་དང་གནས་ཀྱི་རིམ་པ་ཀུན། །ངེས་པར་བཟུང་ཞིང་ལེགས་པར་བསྒྲུབ། །མཐུན་པའི་རྐྱེན་རྣམས་ཐམས་ཅད་ཀྱིས། །ཡོན་ཏན་མུ་མཐའ་མེད་པར་ངེས།། །།བསྒོམ་པའི་གནས་ལ་ཁྱད་ཡོད་དམ་སྙམ་ན། རི་ཁྲོད་དབེན་པའི་དགོས་པ་དང༌། །བླ་མ་དམ་པའི་ཞབས་དྲུང་གཉིས། །བསྒྲུབ་པ་བྱེད་པར་གྱུར་པ་ན། །གཉན་དང་མི་གཉན་ཁྱད་པར་མེད། །འཇིགས་སུ་རུང་བའི་གནས་རྣམས་སུ། །རྩོལ་བ་བརྩོན་འགྲུས་ཆེ་ན་ཡང༌། །བླ་མའི་ཞབས་དྲུང་བྱིན་རླབས་ཆེ། །རྩོལ་བ་དེ་ཉིད་ཞི་བ་ཡི། །བྱིན་རླབས་ཆེན་པོ་འབྱུང་བ་ཡིན།། །།འཁོར་བ་ལ་མཐའ་ཡོད་མེད་དང་སེམས་ཅན་ལ་ཟད་པ་ཡོད་མེད་ཀྱི་དོན་ཇི་ལྟ་བུ་ཡིན་སྙམ་ན། ལར་སེམས་ཅན་ཞེས་བྱ་རྣམ་རྟོག་སྟེ། །རང་བཞིན་གདོད་ནས་རྣམ་པར་དག །ཐོག་མ་མེད་ཅིང་ཐ་མ་མེད། །དེ་ཉིད་རྟོགས་པར་མ་གྱུར་པས། །ཁམས་གསུམ་འཁོར་བར་འཁོར་གྱུར་ཏེ། །གཏི་མུག་བདག་དང་བདག་གིར་འཛིན། །ཁྱད་པར་ཆོས་ལ་ཟད་པ་མེད། །འདི་ཡོད་དང་མེད་པ་མ་ཡིན་ཏེ། །གདོད་ནས་གཉིས་སུ་མེད་པར་གནས། །དེ་ཕྱིར་གསར་དང་རྙིང་མ་ཡིན། །སེམས་ཉིད་འོད་གསལ་རྟོགས་པའི་ཚེ། །མ་རིག་སྤྲིན་ཚོགས་རང་སར་དག

།འཁོར་བའི་ཆུ་བོ་སྐེམ་པར་འགྱུར། །དེ་ཕྱིར་རྟོགས་དང་མ་རྟོགས་ལས། །འབྲས་བུ་ཐོབ་དང་བསལ་བཞག་མེད། །རང་སེམས་དྲི་མེད་ཆོས་ཀྱི་སྐུ། །རང་བཞིན་རྣམ་དག་གི་སྙིང་པོ་དེ། །རིག་དང་མ་རིག་གི་ཁྱད་པར་གྱིས། །སངས་རྒྱས་དང་སེམས་ཅན་ཞེས་བྱར་གྲགས། །གཉིས་མེད་རྟོགས་པའི་རྣལ་འབྱོར་ལ། །ཐ་དད་གུས་པ་མེད་པའི་ཕྱིར། །མ་རིག་མེད་ཅིང་ཟད་པ་མེད། །རྣམ་ཤེས་ཉིད་ཀྱང་བྱང་ཆུབ་ལ། །བྱང་ཆུབ་རྣམ་པར་ཤེས་པ་ཉིད། །འཁོར་འདས་ཀྱིས་བསྡུས་པའི་ཆོས་རྣམས་ཀུན། །ངོ་བོ་ཉིད་ཀྱིས་རྣམ་པར་དག །ཐ་དད་བག་ཆགས་ཀྱི་ས་བོན་དེ། །ཐོག་མེད་དུས་ནས་གནས་པ་ཡིན། །རྒྱུ་རྐྱེན་ཚོགས་པས་སད་པ་གང༌། །རྣམ་ཤེས་དེ་ཡི་གཟུགས་སུ་འགྱུར། །ཉོན་མོངས་གསུམ་གྱི་ཁྱད་པར་དང༌། །ཉོན་མོངས་མེད་པས་དབང་བྱས་པས། །སྐྱེ་གནས་སྣ་ཚོགས་སུ་སྐྱེ་བ་འདི། །ཤིན་ཏུ་ཟབ་ཅིང་ཕྲ་བའི་ཆོས། །ཨེ་མ་ངོ་མཚར་རྨད་དུ་བྱུང༌།། །།ཐུབ་པའི་བསྟན་པ་སྙིང་རྗེས་རབ་ཏུ་ཕྱེ་བར་གསུངས་ན། མུ་སྟེགས་བྱེད་ལ་ཡང་སྙིང་རྗེ་ཡོད་པས་ཁྱད་ཅི་ཡིས་འབྱེད་སྙམ་ན། དུས་གསུམ་སངས་རྒྱས་ཀྱི་བསྟན་པ་དེ། །སྙིང་རྗེ་ཆེན་པོ་དངོས་ཡིན་པས། །འདི་དེ་བཞིན་གཤེགས་པའི་སྙིང་པོ་ཡིན། །དེ་བས་མུ་སྟེགས་འཚང་རྒྱར་འགྱུར། །འོན་ཀྱང་སྙིང་རྗེའི་བྱེད་ལས་དང༌། །དེ་ཡི་འབྲས་བུ་གང་ཡིན་ལ། །ཤེས་ཤིང་རྟོགས་པ་མེད་པ་ཡི། །ལམ་ལོག་ལ་ཞུགས་པ་མུ་སྟེགས་པ། །དེ་ཉིད་ཤེས་པ་སངས་རྒྱས་ཡིན། །དེས་ན་བདག་ཏུ་འཛིན་པ་དེ། །རྒྱང་འཕེན་ཡིན་ཞེས་གསུངས་པའི་ཕྱིར། །སྣོད་གཅིག་གི་ནང་དུ་སྨན་དང་དུག །འདྲེས་ནས་བླུག་པ་སྨན་པས་ཕྱེད། །དེ་བཞིན་ཐུབ་པ་ཆེན་པོ་ཡིས། །དགག་དང་བསྒྲུབ་པའི་བཅས་པ་མཛད།། །།ཞིང་གདམ་པ་དང་མི་གདམ་པ་གཉིས་གསུངས་ནས་འདུག་པ་དེའི་དགོངས་པ་གང་ཡིན་སྙམ་ན། ཚད་མེད་རྣམ་པ་བཞི་པོ་འདི། །བྱང་སེམས་མ་སྐྱེས་བསྐྱེད་པའི་རྒྱུ། །སྐྱེས་ནས་བསླབ་པ་ལམ་དུ་བཤད། །མཐར་ཐུག་སངས་རྒྱས་འཕྲིན་ལས་ཡིན། །ཚད་མེད་སྙིང་རྗེ་ཆེན་པོ་ཡིས། །ཡུལ་དམན་པ་གསུམ་པོ་གཅེས་བྱ་ཞེས། །བླ་མ་གོང་མས་གསུང་ན་ཡང༌། །གནོད་པ་བསྐྱལ་བ་གཅེས་གྱུར་ན། །རང་ཉིད་ལ་གནོད་པ་རྒྱུན་མི་འཆད། །དམ་པ་མ་ཡིན་གཅེས་གྱུར་ན། །སངས་རྒྱས་བསྟན་ལ་གནོད་པར་འགྱུར། །སེམས་ཅན་གཅེས་པར་བཟུང་གྱུར་ན། །ཉོན་མོངས་དུག་གསུམ་གྱི་དབང་ཐང་རྒྱས། །བུ་ཐུབ་པས་སྦྱིན་པ་གཏོང་བ་ལ། །དུག་མདའ་རྟོག་པ་ཇི་བཞིན་དུ། །ཞིང་བརྟག་ན་ཕ་རོལ་ཕྱིན་མི་རྫོགས། །དེ་གསུངས་དགོངས་པ་གང་ཡིན་ན། །དམན་པའི་ཞིང་རྣམས་ཐམས་ཅད་ཀུན། །ཆོས་ཀྱི་རྒྱུ་དང་རྐྱེན་གྱུར་པའི། །སྦྱིན་པ་གཏོང་བ་མ་གཏོགས་པ། །མ་བརྟག་དུག་གསུམ་བསྐྱེད་པའི་རྒྱུ། །རྩ་བའི་ལྟུང་བས་ཕོག་གྱུར་པས། །གདུག་ལ་བྱམས་པར་མི་བྱ་ཞིང༌། །དམ་པའི་ཆོས་ལ་བཙུད་པ་དེ། །བསྒྲུབ་བྱ་བྱང་ཆུབ་སེམས་དཔའ་ཡི། །སྤྱོད་པ་ཡིན་པར་ཐུགས་ལ་ཞོག།

།།བསོད་ནམས་ཀྱི་ཚོགས་རྒྱུན་ཆད་མེད་པར་བྱེད་པའི་ཐབས་ཡོད་དམ་སྙམ་ན། བླ་མེད་རྫོགས་པའི་བྱང་ཆུབ་དེ། །ཚོགས་གཉིས་ཆུ་བོའི་རྒྱུན་བཞིན་དུ། །རྒྱུན་ཆད་མེད་པར་བསགས་པས་འགྲུབ། །འདི་ལ་ཞིང་དང་བསམ་པ་དང༌། །དངོས་པོ་རྣམ་པ་གསུམ་ཡིན་ཡང༌། །བསམ་པ་བྱང་ཆུབ་སེམས་ཉིད་ཀྱིས། །དུས་རིང་ཐུང་བྱིན་གྱིས་རླབས་པའི་ཕྱིར། །བྱང་ཆུབ་སེམས་ལ་རྒྱུན་ཆད་མེད། །རྫོགས་པའི་བྱང་ཆུབ་ཏུ་བསྔོ་བ་ཡི། །རྗེས་ཀྱི་མན་ངག་ཟབ་མོ་ཡིས། །བླ་མེད་བྱང་ཆུབ་ཀྱི་རྒྱུར་འགྱུར་ཕྱིར། །རྒྱུན་ཆད་མེད་པ་ཆུ་བོ་བཞིན། །སྦྱོར་བ་འགྲོ་དང་འོང་བ་དང༌། །ཉལ་དང་འདུག་དང་ཉན་པ་དང༌། །སྨྲ་དང་བསྒོམ་པ་ཐམས་ཅད་ཀྱང༌། །བསམ་པ་བཟང་པོའི་ཁྱད་པར་གྱིས། །དམ་ཆོས་ཐོས་པར་མ་གྱུར་ཀྱང༌། །བར་ཆད་བསྲུང་ཕྱིར་སྒོ་བསྲུང་བ། །ཁྲོ་བོ་ཆེན་པོར་བསྒྱུར་བ་ལྟར། །སྦྱོར་བ་རྒྱུན་ཆད་མེད་པར་བསྒྲུབ། །དངོས་པོ་ཕྲ་བ་གཅིག་ཕུལ་ཡང༌། །བྱང་ཆུབ་ཏུ་བསྔོས་པས་འདི་དང་གཞན། །མཐར་ཐུག་སངས་རྒྱས་བསྒྲུབ་པའི་ཕྱིར། །འབྲས་བུ་གསུམ་པོ་དེ་ལ་ཚང༌། །སྐྱེ་བ་ཕྱི་མ་གཅིག་པུར་བསྔོས། །སྐྱེས་ནས་མྱོང་དང་གཞན་ལ་མྱོང༌། །འབྲས་བུ་གཞན་ལ་སྨོན་ལམ་གྱིས། །ཁྱད་པར་གྱིས་འགྲུབ་པར་འགྱུར་བ་ཡིན། །རྟེན་འབྲེལ་གསུམ་པོ་ཚང་བ་ཡིས། །ཡོན་ཏན་ཐམས་ཅད་སྐྱེ་བར་བྱེད།། །།སངས་རྒྱས་ཀྱི་ཞབས་ལ་སེང་ལྡེང་གི་ཚལ་པ་ཟུག་པ་དེ་ལས་ཀྱི་སྒྲིབ་པ་ཡིན་ནམ་སྙམ་ན། ས་བཅུའི་བྱང་ཆུབ་སེམས་དཔའ་དེ། །ལས་དང་ཉོན་མོངས་སྒྲིབ་པ་སྤངས། །ཤེས་བྱའི་སྒྲིབ་པ་ཡོད་གྱུར་པས། །རྒྱུ་དེ་ལ་བརྟེན་པའི་འབྲས་བུ་འབྱུང༌། །དེ་ཉོན་མོངས་རྒྱུ་འབྲས་ཡིན་པར་ངེས། །བྱང་ཆུབ་སེམས་ཀྱི་དབང་བྱས་པས། །འགྲོ་བ་བྱང་ཆུབ་ཐོབ་པའི་ཐབས། །རྫོགས་པའི་སངས་རྒྱས་བསྒྲུབ་བྱ་ཡིན། །དེ་སྤྲོས་བྲལ་གདོད་ནས་དག་པ་ལ། །བྱས་པ་དང་བྱུང་བ་གང་ཡང་མེད། །སེམས་ཀྱང་གདོད་ནས་མེད་གྱུར་ན། །ལས་དང་ཉོན་མོངས་སྨོས་ཅི་དགོས། །དང་པོ་ཁས་ལེན་གསུམ་པོ་ལ། །ཇི་ལྟར་བྱས་ཀྱང་བཏུབ་པ་ཡིན། །དོན་གོ་བ་གསུམ་པོས་གོ་བར་བྱ། །མདོ་གསུམ་གྱི་དགོངས་པ་དུས་འདིར་གོ།

།།བྱང་ཆུབ་སེམས་དཔའ་སྐྱེ་བ་སྣ་ཚོགས་འཛིན་པ་ལ། །སྨོན་ལམ་མ་གཏོགས་པའི་རྒྱུ་དགོས་སམ་སྙམ་ན། དགོས་ཏེ། ཡང་བྱང་ཆུབ་སེམས་དཔའ་བསམ་མི་ཁྱབ། །སྐྱེ་བའི་ས་བོན་ལྷུན་གྱིས་གྲུབ། །བྱང་ཆུབ་སེམས་དང་རྟོགས་པ་དང༌། །བསོད་ནམས་ཚོགས་ཀྱིས་འགྲུབ་འགྱུར་ཀྱང༌། །སྨོན་ལམ་གྱི་མ་ཡིན་ཀླུར་སྐྱེ་བ། །འགྲུབ་བྱེད་རྒྱུ་ཡང་གང་ཡིན་དགོས། །ཀླུ་ཡི་རྒྱལ་པོ་ཨེ་ལའི་འདབ། །རྒྱུ་འབྲས་ལ་རྨོངས་ཤིང་ཞེ་སྡང་བས། །ཤིང་གི་ཡལ་ག་བཅད་པ་ཡིས། །ཀླུ་ཡི་སྐྱེ་གནས་སུ་སྐྱེས་པ་ཡིན།། །།སྐྱེ་བྱེད་ཀྱི་ས་བོན་ཡིག་འབྲུར་གསུངས་པ་དེའི་དོན་གང་ཡིན་སྙམ་ན། སྐྱེས་པའི་ས་བོན་ཡི་གེའི་སྒོ། །དོན་སྟོན་མིག་གིས་གཟུགས་སྟོན་པ། །དེ་རིང་མིན་པ་གསང་བ་ཡིན། །མིག་གིས་ཡི་གེ་ལ་བརྟེན་ནས། །རབ་འབྲིང་ཐ་མ་གསུམ་མཐོང་སྟེ། །ཆགས་དང་སྡང་དང་རྨུག་པ་སྐྱེ། །ཆགས་སྡང་སྐྱེས་པའི་མིག་གི་གཟུགས། །ས་བོན་གང་ཡིན་དབང་བྱས་པས། །དེ་ཡི་མཐུན་རྐྱེན་སྒྲུབ་པ་ཡིན། །ཇི་ལྟར་མེ་ལོང་གཟུགས་བརྙན་བཞིན། །འབྱུང་བར་དཀའ་སླའི་བྱེ་བྲག་གིས། །བག་ཆགས་ས་བོན་གང་ཡིན་པ། །གསོད་པར་བྱེད་པའི་རྐྱེན་རྣམས་ཀུན། །ཚོགས་མ་ཚོགས་གཉིས་ཀྱི་བྱེ་བྲག་གིས། །འབྱུང་དཀའ་སླའི་བྱེ་བྲག་དེ་ཡིན་ཞིང༌། །བྱམས་པ་སྐྱེས་པའི་སྣང་བ་ལ། །ཕ་བསད་པའི་མི་ལ་ཕན་པ་བསྒྲུབ། །ཞེ་སྡང་སྐྱེས་པའི་སྣང་བ་ལ། །སློབ་དཔོན་ཨ་བ་གླང་མགོར་མཐོང༌། །རྟོག་པ་རེ་རེ་སྐྱེས་པ་ལ། །མཐུན་རྐྱེན་ཕུན་སུམ་ཚོགས་པ་ལྔ། །ཤིན་ཏུ་རྒྱས་པའི་བཀའ་གསལ་གསུང༌།། །།དག་པའི་ས་གསུམ་གྱི་མཉམ་རྗེས་ཀྱི་ཁྱད་པར་ཅི་ཡིན་སྙམ་ན། ཡོངས་སུ་དག་པའི་ས་གསུམ་ལ། །ལུས་དང་ངག་དང་ཡིད་གསུམ་པོ། །དོན་ཐམས་ཅད་སེམས་ལས་མེད་གྱུར་པས། །གཅིག་ལ་གསུམ་ག་ཚང་ན་ཡང༌། །གཙོ་བོར་གང་གྱུར་གྱི་ཁྱད་པར་ཡིན། །སེམས་ཆོས་ཉིད་སྤྲོས་བྲལ་རྟོགས་གྱུར་ཀྱང༌། །རྨི་ལམ་སྒྱུ་མ་ལྟ་བུ་ཡི། །སྣང་བ་རྟོགས་པར་མ་གྱུར་པས། །མཉམ་རྗེས་ཀྱི་འཛིན་པ་ཉིད་དང་ལྡན། །དངོས་པོ་ཏིང་འཛིན་མཉམ་བཞག་ལ། །དངོས་པོར་འཛིན་པ་རྗེས་ཡིན་ཞེས། །རྟོག་གེ་བ་དག་སྨྲ་ན་ཡང༌། །སྣང་དང་མི་སྣང་སྤྲོས་པའི་ཚོགས། །མཉམ་བཞག་ཆེན་པོར་གྱུར་པ་ལ། །དེ་ལས་གཞན་པའི་རྗེས་དེ་གང༌། །འདི་མཉམ་ཉིད་རྟོགས་པ་ཡན་ཆད་ནས། །རྫོགས་སངས་རྒྱས་ཀྱི་ཁྱད་ཆོས་ཡིན།།

།།དེ་བཞིན་གཤེགས་པའི་སྐུ་ལ་ཨ་བ་གླང་མགོར་མཐོང་བའི་རྒྱུ་གང་ཡིན་སྙམ་ན། སངས་རྒྱས་བྱང་ཆུབ་སེམས་དཔའ་རྣམས། །བསམ་གྱིས་མི་ཁྱབ་སྐུར་སྣང་བ། །དེ་བཞིན་གཤེགས་པའི་སྐུ་དེ་ཉིད། །འགའ་ཞིག་གནོད་པ་བྱེད་པར་སྣང༌། །དེ་ཁོ་རང་གི་བསམ་པའི་རང་གཟུགས་ཡིན། །སྐོས་ཕོར་ལ་རི་མོ་ཡོད་གྱུར་ན། །ས་ཚ་ལ་རི་མོ་འབྱུང་བ་ལྟར། །རྒྱུ་ཡི་འབྲེལ་པ་དེ་ཉིད་ཀྱིས། །རྫོགས་པའི་སངས་རྒྱས་མཆོག་ལ་འགོད། །ད་ལྟར་ང་ཡི་ཚིག་ངན་དང༌། །རྒྱ་གད་རྣམ་པ་སྣ་ཚོགས་པས། །ཉེས་པ་བཟློག་ཅིང་ཡོན་ཏན་སྒྲུབ། །འདི་ཡང་དེ་ལྟར་གོ་བར་བྱ། །དག་པའི་ས་ལ་གནས་པ་ཡི། །བྱང་ཆུབ་སེམས་དཔའ་ཆེན་པོ་རྣམས། །སྐད་ཅིག་བསྐལ་པ་རྒྱ་མཚོ་དང༌། །རྡུལ་ཅིག་ཞིང་རྣམས་མཐའ་ཡས་པ། །ཞིང་ཁམས་མཐའ་ཡས་རྡུལ་ཅིག་ཏུ། །འདུ་ཞིང་འཇུག་པ་ཤེས་པ་འདི། །ངོ་མཚར་སྨད་དུ་བྱུང་བ་ཡི། །རྒྱས་སྲས་རྣམས་ཀྱི་སྤྱོད་པ་སྟེ། །དཔའ་བར་འགྲོ་བའི་ཏིང་ངེ་འཛིན། །ཐོབ་པར་རྣམ་པར་འདི་སྤྱོད་པར། །ཐུབ་མགོན་ཆོས་རྗེས་བཀའ་སྩལ་ཏོ། །འདི་ཏིང་འཛིན་དེ་ཡི་མཐུ་སྟོབས་དང༌། །སྣང་བ་རང་གི་སེམས་ཡིན་པས། །ཐོབ་པར་གྱུར་པ་མ་ཡིན་ཏེ། །རྗེ་བཙུན་ཆེན་པོ་མི་ལ་ཡིས། །སྟོང་གསུམ་ཡུང་འབྲུར་ཚུད་པར་གསུངས། །ཡུང་འབྲུ་གཅིག་པུ་དེ་ཉིད་དུ། །རང་གི་བསམ་པས་དེ་བསམས་དང༌། །དེ་ཉིད་དེ་ལས་གཞན་པ་མེད། །ངས་ནི་སྟོང་གསུམ་འཇིག་རྟེན་པས། །མཐའ་མེད་འཁོར་འདས་འདུས་པར་གོ། །བྱང་ཆུབ་སེམས་ཀྱི་སྐུ་དེ་ཉིད། །གངས་ཆེན་རྣམ་པར་སྣང་མཛད་ཡིན། །ད་ནང་སྙུང་དྲི་བྱས་པ་དེས། །དེ་རིང་ཉི་མ་བློ་བདེ་བས། །ཕྱེ་གཏོར་མ་གཏོགས་གཞན་མེད་པས། །རང་ཉིད་ཀྱིས་རང་ལ་ཕྱེ་གཏོར་དགོས། །ང་འགྲངས་པས་བཟའ་བ་མི་ཟའོ། །སྙམ་ནས་དང་ག་ཁད་ཀྱིས་འགགས། །འདི་དང་གཞན་ཡང་བཟའོ་ཞེས། །སྙམ་ན་བཟའ་བཏུང་མང་པོ་ཐུབ། །འདི་ཡི་རྩ་བའི་མན་ངག་ཅིག །ཡོད་དེ་ཁྱེད་ཀྱིས་འཛིན་མི་འཛིན། །འཛིན་ན་མནའ་སྐྱོལ་དམ་བཅའ་གྱིས། །གང་ལའང་མངོན་པར་ཞེན་པ་སྤངས། །མ་བྱིན་རྣམ་པར་རྟོག་པ་མེད། །ད་ལྟར་དེ་ཉིད་ཀྱི་ངང་དུ་ཐིམ། །སླད་མ་མ་གྲུབ་མཐའ་གཉིས་བྲལ། །དབུ་མའི་དོན་གྱི་གནས་ལུགས་ལ། །བདེ་དང་སྐྱིད་པའི་ཡོན་ཏན་འབྱུང༌། །ཕན་བྱེད་རྒྱུན་དེ་འདི་ཉིད་དེ། །དམིགས་པའི་གནད་རྣམས་དོན་འདི་ཡིན། །འདི་ཁྱེད་ཀྱི་གཏན་དུ་མི་བྱ་སྟེ། །ཞི་བྱེད་རྟོགས་པ་གོང་འཕོ་བ། །གནད་འདིས་ཡོན་ཏན་སྒྲུབ་བྱེད་ཀྱང༌། །སུས་ཀྱང་གོ་ཞིང་རྟོགས་པ་མེད། །དམ་པ་རྒྱ་གར་ཁོང་རང་གིས། །དོན་དེ་ཁོང་དུ་ཆུད་དེ་མཆི། །ཐུབ་པའི་ཆོས་རྣམས་མ་ལུས་པ། །བདག་མེད་རྣམ་གཉིས་རྟོགས་པའི་གནད། །བསྟན་པར་བྱ་ཞིང་ཐུགས་ལ་བཞུགས། །རྐྱེན་དང་བྲལ་བ་གཞི་དེ་ཉིད། །ཡོད་དང་མེད་པ་གཉིས་ཡིན་པ། །ཉན་ཐོས་རང་སངས་རྒྱས་ཀྱིས་རྟོགས། །དེ་ཉིད་བསྒོམ་པར་བྱེད་པ་ལ། །ཡོད་དང་མེད་པ་གང་ཡང་མིན། །ལྷན་ཅིག་སྐྱེས་པའི་ཡེ་ཤེས་དང༌། །རྡོ་རྗེ་ལྟ་བུ་ལ་སོགས་པ། །བྱེ་བྲག་དུས་འདིར་རབ་སྤངས་ཏེ། །རྐྱེན་རྣམས་དེ་ཉིད་ཡིན་པའི་ཕྱིར། །རྟོགས་པས་མཉམ་པ་ཉིད་ཞེས་བྱ། །ལྷན་སྐྱེས་དེ་ལས་སྐྱེས་པ་ཡིས། །རྟོག་པའི་བྱེ་བྲག་མཐའ་ཡས་པས། །འབྲས་བུ་ཐ་དད་རྣམས་སུ་འགྱུར།།

།།སངས་རྒྱས་ཀྱི་སྐུ་བཞེངས་པ་ལ་ཚད་དང་མི་ལྡན་པ་ལ་ཉེས་པ་འབྱུང་གསུང་བ་དེ་སངས་རྒྱས་ལ་འབྱུང་བ་མི་སྲིད་སྙམ་ན། སྐྱོན་དང་ཉེས་པ་དུ་མ་རྣམས། །ཐུབ་པའི་སྐུ་ལ་འབྱུང་བ་མིན། །ཚོགས་གཉིས་ལས་བྱུང་མཚན་ལྡན་པ། །དེ་མེད་དེ་ཡི་ཉེས་སྐྱོན་འབྱུང༌། །སྣང་བ་རང་སེམས་ཡིན་པའི་ཕྱིར། །རྟགས་དང་མཚན་མ་སྣ་ཚོགས་པ། །བཟང་ངན་གྱི་བྱེ་བྲག་ཐམས་ཅད་ཀྱང༌། །སྟོན་པའི་མཚན་དང་དཔེ་བྱད་ལས། །བདེ་ལེགས་ཡོན་ཏན་དུ་མ་འབྱུང༌། །དེ་ལས་བཟློག་པའི་མཚན་ངན་པས། །སྐྱོན་དང་ཉེས་པ་རྒྱ་མཚོ་བསྐྱེད། །ཐུབ་པའི་གསུང་རབ་ཐམས་ཅད་དུ། །བརྟག་པ་རྣམ་པ་བརྒྱད་དུ་གསུངས། །ཉེས་པའི་མཚན་མ་དེ་དག་ཀུན། །བཟློག་པའི་གནད་ཅིག་ཡོད་པ་འདི། །ཁྱེད་བཞི་པོ་འབུལ་བ་གྱིས་དང་བསྟན། །ཞིང་རྣམ་དག་བླ་མ་དཀོན་མཆོག་ལ། །དངོས་པོ་རྒྱ་ཆེན་ཚོགས་བསགས་པས། །ཚོགས་དེས་ཚོགས་མིན་བཟློག་པའི་ཕྱིར། །དངོས་པོ་ངན་པ་མ་ལུས་འཇིག །འབྱུང་བ་ལྡོག་པར་འགྱུར་བ་ཡིན། །བསམ་པ་ངན་པས་བཟང་པོ་ཡི། །དངོས་པོ་འཇིག་པར་འགྱུར་བ་འདི། །ཐུབ་པའི་གསུང་རབ་ཐམས་ཅད་དུ། །ཐང་བཀྲམ་དུ་ཡོད་ཀྱང་རྣལ་འབྱོར་པས། །མྱོང་བ་སྐྱེས་པས་སྲོག་ཏུ་འགྱུར།། །།ནན་ཏན་ཆེན་པོ་བྱས་ནས་བསྒོམས་པས་བདེ་བ་ཆེན་པོ་སྐྱེས་ནས་མི་ཉམས་པར་བྱེད་པའི་ཐབས་ཇི་ལྟར་བསྒོམ་སྙམ་ན། དྲན་པ་རྩེ་གཅིག་ཏུ་བསྒོམས་པ་ཡིས། །བདེ་སྟོང་ཏིང་འཛིན་བཟང་པོ་སྐྱེ། །ཡུལ་ལ་དམིགས་པར་མི་བྱ་བར། །ཡི་དམ་ལྷ་ལ་ངེས་ཤེས་བསྐྱེད། །དཔུང་དེ་ཉིད་ཀྱིས་བསྐྱེད་བྱས་ནས། །ཐུར་དུ་ལྟུང་བའི་འཇིགས་པ་མེད། །སྣང་མེད་མཚན་མོ་ཉམ་ང་བྲལ།། །།འདྲེ་ཡོད་པའི་གནས་སུ་ཇི་ལྟར་བྱ་སྙམ་ན། ཤིན་ཏུ་འཇིགས་ཤིང་ཉམ་ང་བ། །འདྲེ་སྲིན་མང་པོ་གནས་པ་དེར། །རང་དབང་མེད་པར་སྡོད་དགོས་ཤིང༌། །རྒྱལ་པོ་ཆེན་པོ་ལ་སོགས་པས། །ཆོ་འཕྲུལ་ཀུན་གྱིས་གཙེས་བྱེད་ན། །ཕྱི་རོལ་གདོན་བགེགས་ཐམས་ཅད་ཀུན། །གནོད་པ་བསྒྲུབ་བྱེད་ལོགས་སུ་མེད། །འདི་ཡི་གནོད་པས་མི་ཚུགས་པ། །བཅོམ་ལྡན་རྡོ་རྗེ་འཆང་ཆེན་གྱིས། །བསྲུང་བའི་འཁོར་ལོ་དཔག་མེད་གསུངས། །བདག་གིས་ཉམས་སུ་མྱོང་བ་ནི། །སྐྱབས་བླ་ན་མེད་པའི་དཀོན་མཆོག་ལ། །ངེས་པར་སྐྱབས་སུ་སོང་གྱུར་ན། །དེ་དག་སྐྱབས་གནས་མཐར་ཐུག་ཡིན། །བྱང་ཆུབ་སེམས་དང་ལྡན་གྱུར་ན། །སངས་རྒྱས་བྱང་ཆུབ་སེམས་པར་འགྱུར། །རྩ་བའི་དམ་ཚིག་མ་ཉམས་ན། །དཔའ་བོ་མཁའ་འགྲོ་སྤྲིན་ལྟར་འདུ། །སྟོང་ཉིད་བདེ་ཆེན་དུ་རོ་གཅིག་ན། །སྣང་སྲིད་བླ་མ་དམ་པར་འཆར། །འདི་དག་ཀུན་གྱི་རྩ་བའི་གནད། །བུ་གཅིག་གཅེས་པའི་ཐུགས་ལ་ཞོག

།སྣང་བ་རང་སེམས་ཡིན་པའི་ཕྱིར། །འཁོར་འདས་ཆོས་རྣམས་ཐམས་ཅད་ཀུན། །འདི་ལས་མེད་པར་ཁོ་ཐག་ཆོད།། །།རྨི་ལམ་ངན་པ་ཇི་ལྟར་བཟློག་སྙམ་ན། ཕན་གནོད་ཆེན་པོ་རྨི་ལམ་དུ། །མཐོང་བར་གྱུར་པ་བཟློག་པ་ལ། །རྣལ་འབྱོར་དབང་ཕྱུག་འགའ་ཞིག་གིས། །དེ་ཉིད་དུ་བསྒྱུར་བར་བྱེད་པ་དང༌། །གཉིས་པ་སད་ཅིང་མ་འགྱུར་བ། །ཉེས་པ་དེ་ལས་བཟློག་པ་དང༌། །གསུམ་པོ་དེ་ཡི་རྗེས་སུ་འབྲང༌། །འདི་གོ་ན་ཉེས་སྐྱོན་ཐམས་ཅད་ཀུན། །སྦྱོར་དངོས་རྗེས་གསུམ་གྱི་འཁྲུལ་པ་ལ། །སྦྱོར་བ་ཆོམས་པས་ཉེས་པ་མེད། །དངོས་གཞི་ཅུང་ཟད་འབྱུང་འགྱུར་ཞིང༌། །རྗེས་ནི་ཤིན་ཏུ་ཡུན་རིང་བར། །སྡུག་བསྔལ་དྲག་པོས་འཚེ་བར་མཆི། །རྨི་ལམ་ཕན་གནོད་ཆེ་བ་དེ། །དང་པོ་སེམས་ལ་རག་ལས་པས། །དགེ་སློང་གི་ཉེས་པ་ཅུང་ཟད་ཀྱང༌། །ལྷར་བཅས་འཇིག་རྟེན་རྣམས་ཀྱིས་སྨོད། །ངན་པས་དགེ་བ་སྤྱད་གྱུར་ཀྱང༌། །དེ་ལ་སུ་ཡང་ཡིད་མི་རྟོན། །དགེ་སྦྱོར་ལྷུན་གྲུབ་ཏུ་གནས་པ་དེ། །ཉེས་པ་གསལ་ཞིང་བཟང་བར་མཆི།། །།བཟང་པོ་ཞིག་འདོད་པས་བྱ་བ་སྒྲུབས་ཀྱང་བཟང་པོ་མི་འབྱུང་བར་ཉེས་པ་འབྱུང་བའི་རྒྱུ་གང་ཡིན་སྙམ་ན། འདི་ཤིན་ཏུ་ཟབ་པའི་དམ་ཆོས་ཡིན། །རང་གི་ཉམས་སུ་མྱོང་བ་ལས། །བསམ་པ་བཟང་པོ་ཞིག་སྐྱེས་ནས། །དེ་ཡི་རྗེས་སུ་འབྲངས་པའི་ལས། །བྱས་པ་དང་བྱེད་པ་རྒྱ་ཆེན་པོ། །ཕན་བདེ་འདོད་པའི་ཕྱིར་འབད་ཀྱང༌། །བསྒྲུབ་བྱའི་དོན་རྣམས་མི་འགྲུབ་པར། །ཉེས་ཕུང་རྣམ་པ་སྣ་ཚོགས་པའི། །རྒྱུ་དང་རྐྱེན་ལ་ཟད་པ་མེད། །མི་འདོད་སྡུག་བསྔལ་ཁུར་གྱིས་ནོན། །གཉེན་འདུན་གྱི་ཞེན་པ་ལ་མི་ཐར་བས། །དཔལ་ལྡན་ཆེན་པོ་འཚལ་པ་ཡིས། །རྒྱ་ཆེན་འགྲོ་བའི་དོན་དགོངས་པས། །རླབས་ཆེན་མཛད་པའི་བརྟུལ་བཞུགས་སྤྱད། །ས་བཅུའི་བྱང་ཆུབ་སེམས་དཔའ་རྣམས། །སྙིགས་མའི་དུས་སུ་དམ་ཆོས་བསྲུང༌། །འཁོར་སྲིད་པ་གསུམ་ལ་དབང་བསྒྱུར་བས། །འདྲེ་སྲིན་མང་པོས་གནོད་པ་བསྒྲུབས། །འདི་འབྲེལ་བའི་རྒྱུ་མཚན་ཡིན་ནམ་སྙམ།།

།།རྨི་ལམ་མམ་དངོས་སུ་ལྷ་འདྲེས་ལུང་བསྟན་པ་བྱུང་ན་བདེན་ནམ་སྙམ་ན། སྤྱིར་ལུང་བསྟན་འབྱུང་བ་ཐམས་ཅད་ཀུན། །བདེན་ནམ་མི་བདེན་ཆ་མེད་དེ། །སྔོན་ཡི་དྭགས་དྲག་པོས་བདག་བྱས་པའི། །ཁང་པ་སྟོང་པར་བསྡད་པ་ལ། །སྲོད་ནས་ཐོ་རངས་བར་དུ་ནོན། །ཁྱོད་རང་ནོན་ཅིག་ཅེས་བྱས་པས། །ཡང་ན་གཏན་ནས་ཆོས་མ་བྱེད། །ཆོས་ཀྱི་བྱ་ལོང་མི་འབྱུང་སྟེ། །ལོ་གསུམ་ན་ནི་ཁྱོད་འཆི་ཟེར། །ང་མ་ཤི་བར་དུ་ཆོས་བྱེད་ཅེས། །སྨྲས་པས་དེ་ནས་ཁོ་སོང་སྟེ། །ད་རུང་བར་དུ་མ་ཤི་ལགས། །འོན་ཀྱང་ཁོང་གི་དེ་རྫུན་མིན། །ཁོང་རང་གི་མི་མིན་སྣང་བ་ལ། །དེ་འཆི་བར་འགྱུར་བའི་སྣང་བ་འབྱུང༌། །དེ་ཡང་བསམ་པ་འགྱུར་བས་སོ། །དེས་ན་ཆོས་བྱེད་ཐམས་ཅད་ལ། །བར་ཆད་འབྱུང་བ་གང་ཡིན་པ། །ཁོང་ལ་འཆི་དང་མེད་འགྱུར་བའི། །སྣང་བ་འབྱུང་བར་ངེས་པ་ཡིན། །བདུད་རིགས་ལྷ་རྣམས་ཐམས་ཅད་ཀྱིས། །ཁོང་གི་གནས་ལས་འདས་པར་མཐོང༌། །གཞན་ཡང་འདའ་བར་བྱེད་དགོས་ནས། །པདྨའི་ཕྲེང་བའི་མགོ་བོ་ལ། །དུག་ལྔ་མཚོན་པའི་མདའ་ལྔ་བརྒྱབ། །ངན་པ་བསྒྲུབ་པར་མེད་མིན་ཏེ། །འདི་ནི་བར་དུ་གཅོད་པར་འགྱུར། །འདི་ལ་ཟབ་པའི་གདམས་ངག་ནི། །གནོད་པར་བྱེད་ལ་ཞེ་སྡང་ཡང༌། །བྱང་ཆུབ་སེམས་ཀྱི་རྗེས་འབྲངས་ནས། །བྷ་ལིང་ལ་སོགས་ཁོ་ཡི་དོན། །ཆེད་དུ་བསམས་ལ་བསྔོ་བར་བྱ། །གཞི་ནིང་གདན་སའི་ཞབས་ཏོག་བྱས། །བདག་ཉིད་ཆེན་པོ་མི་བཞུགས་པས། །དཀོན་མཆོག་གསུམ་ལ་གསོལ་བ་བཏབ། །ལུང་བསྟན་སྒྲ་ཅིག་མཁའ་ལ་གྲགས། །ལོ་ཉི་ཤུ་རྩ་ལྔ་ཐུབ་པོ་ཞེས། །དེ་བདེན་ནམ་མི་བདེན་བདག་གིས་ཐོས།། །།གཟའ་སྐར་ངན་པའི་བཅོས་ཇི་ལྟར་བྱ་སྙམ་ན། ཚེས་གྲངས་གཟའ་དང་རྒྱུ་སྐར་གྱི། །རྩིས་དེ་བདག་གིས་མ་འཚལ་ཏེ། །བཀྲ་ཤིས་བདེ་ལེགས་འབྱུང་བའི་ཐབས། །དོན་འདི་ཁྱོད་ཀྱི་ཐུགས་ལ་ཞོག །བསྐྱེད་རིམ་བརྟན་པའི་རྣལ་འབྱོར་པས། །སྣང་དང་སྲིད་པ་ལྷག་པའི་ལྷར། །ཤར་བར་གྱུར་ན་རབ་གནས་དང༌། །གསང་སྔགས་ཕྲིན་ལས་བསྒྲུབ་ཏུ་རུང༌། །དེ་ལས་སངས་རྒྱས་མ་གཏོགས་པའི། །སྣང་བར་གྱུར་པ་གཞན་པ་མེད། །སྣང་བ་ཆོས་ཉིད་ཕྱག་རྒྱ་ཆེར། །རྟོགས་པར་གྱུར་པ་གང་ཡིན་ལ། །ཕྱག་རྒྱ་ཆེན་པོར་མ་གཏོགས་པའི། །གཟའ་དང་རྒྱུ་སྐར་དེ་ལ་མེད། །དེ་ཉིད་རང་བྱུང་ཕྱག་རྒྱ་ཆེ། །དུས་བཟང་དང་ངན་པའི་སྤྲོས་པ་བྲལ། །འདི་ཡིས་རབ་གནས་ལ་སོགས་པ། །ཕྲིན་ལས་བསྒྲུབ་པ་དུས་མེད་དེ། །རྩིས་ཀྱི་རྣམ་པ་ཐམས་ཅད་ཀུན། །སོ་སོ་སྐྱེ་བོ་ཐ་མལ་གྱི། །ཆོས་སུ་གཏོགས་ཤིང་གོ་བར་བྱ།།

།།ནད་ཀྱི་བཅོས་ཇི་ལྟར་བྱ་སྙམ་ན། ཞིང་རྣམ་དག་བླ་མ་དཀོན་མཆོག་ལ། །བསམ་པ་རྣམ་དག་བྱང་སེམས་ཀྱིས། །དངོས་པོ་གང་ཕུལ་གྱི་འབྲས་བུ་སྨིན། །ནད་དང་གནོད་པ་སྡུག་བསྔལ་རྣམས། །རྟེན་འབྲེལ་མཐུ་ཡིས་བཟློག་པར་འགྱུར། །སྦྱོར་བའི་དམ་ཆོས་རྣམ་གསུམ་གྱིས། །རང་ལུས་གནད་དུ་བསྣུན་ནས་ཀྱང༌། །ནད་དང་གནོད་པ་སྡུག་བསྔལ་རྣམས། །བླ་མ་རྡོ་རྗེ་འཆང་བསྒོམ་ལ། །སྐུ་གསུང་ཐུགས་ཀྱི་རྣམ་འགྱུར་ལ། །དྲན་པ་མ་ཡེངས་རྩེ་གཅིག་པས། །འདུས་བྱས་དང་འདུས་མ་བྱས་ཀྱི་གནད། །རང་ལུས་རྒྱ་མཚོ་ཆེན་པོ་ལ། །བདེ་ཆེན་གྲུ་ཡི་སྦྱོར་བ་ཡིས། །གང་འདོད་ནོར་བུ་རིན་ཆེན་ལེན། །འགྲུབ་བྱེད་རྩི་བཅུད་ཅུང་ཟད་ཀྱིས། །རིམ་གྱིས་གསོ་བའི་ཐབས་སུ་བསྟན། །ལྟེ་བའི་འོག་ཏུ་ཉི་མ་རྒྱུ། །སྟེང་དུ་རྒྱུན་ཆད་མེད་པར་བཟློག །ཤིན་ཏུ་གསང་བར་མ་བསྒོམ་ན། །ཚེ་ཐུང་བར་འགྱུར་བའི་སྐྱོན་དུ་མཆི།། །།ནད་བྱིང་ཆེ་བ་འཐིབས་པ་དང་ཟུག་ཆེ་བ་གཉིས་ལ་བསྒོམ་པའི་ཁྱད་ཡོད་དམ་སྙམ་ན། འདུ་བ་རྣམ་བཞིས་བསྡུས་པ་ཡི། །ཟུག་དང་སྡུག་བསྔལ་སྣ་ཚོགས་ལ། །སྤྲོས་མེད་ཕྱག་རྒྱ་ཆེན་པོ་ཡིས། །གཉིས་མེད་མཁའ་ལྟར་དག་གྱུར་པས། །དངོས་གཞི་གང་ཡིན་ཧྲིལ་གྱིས་འབྱུང༌། །དེ་དགོས་འདོད་དབང་གི་རྒྱལ་པོ་རུ། །ངེས་པའི་ཤེས་པ་བསྐྱེད་བྱས་ནས། །དེ་ཉིད་དངོས་མེད་མཁའ་ལ་བསྟིམ། །དེ་བསྟིམ་བྱ་སྟིམ་བྱེད་མེད་པ་རུ། །རང་བྱུང་ཆེན་པོའི་ངང་དུ་གནས། །མ་སྐྱེས་ཕ་རོལ་ཕྱིན་པ་ལས། །འཁོར་འདས་ཡོན་ཏན་ཐམས་ཅད་འབྱུང༌། །བསྒོམ་བྱ་དམིགས་པའི་ཡུལ་ཉིད་ལ། །སྒོམ་བྱེད་ཀྱི་ཤེས་པ་མ་ཡེངས་དང༌། །འབད་རྩོལ་གྱི་མཐའ་ལ་ཞེན་པ་ཡི། །ལྷུན་གྲུབ་ཀྱི་ས་ལ་གནས་པ་དཀའ། །འདི་ཆོས་ཀྱི་ཡེ་ཤེས་ཀྱི་གོ་བ་ཡིན། །གཏི་མུག་མུན་པས་འཐོམས་གྱུར་ཅིང༌། །མི་ཤེས་མུན་པས་ནོན་པ་ལ། །དེ་ཉིད་དེ་རྒྱུན་བསྲིང་བྱས་ནས། །བསྒོམས་པར་གྱུར་པས་དཀྱིལ་འཁོར་གྱི། །གཞི་གང་ལ་ནད་རྣམས་ཡོད་གྱུར་ནས། །ཇི་ལྟར་ཆུ་རླུང་དྭངས་པ་ལ། །ཉ་དང་ཆུ་སྲིན་འཕྱོ་བ་བཞིན། །དེ་ཉིད་ཆུ་བོའི་རང་བཞིན་ཡིན། །ཉེས་པའི་གཞི་ཉིད་མེད་གྱུར་ན། །མཁའ་ལ་ཉི་མ་ཤར་བའམ། །ཇི་ལྟར་པདྨོ་ཆུས་བརླན་ལྟར། །གསལ་ཞིང་རྒྱས་པའི་ཡོན་ཏན་འབྱུང༌། །ཁ་ཙམ་འོད་གསལ་དུ་སོང་གྱུར་པས། །ཁྱེད་འགྲོ་དང་འོང་བ་ཐམས་ཅད་མཐོང༌། །ཉམས་ལེན་གྱི་གནད་འདི་ཤེས་གྱུར་ན། །ཡོན་ཏན་འབྱུང་བ་དཀའ་བ་མིན། །འདིས་ནི་དམ་ཆོས་མ་ལུས་པའི། །དབུ་རྣམས་དུས་གཅིག་སོང་བ་ཡིན།།

།།ནད་ཐམས་ཅད་ལ་ཕྱག་རྒྱ་ཆེན་པོ་འབའ་ཞིག་གིས་ཆོག་གམ་སྙམ་ན། དངོས་ཀུན་ནམ་མཁའི་རང་བཞིན་ཏེ། །ཆོས་རྣམས་སྟོང་ཉིད་རོ་གཅིག་ཀྱང༌། །བྱེ་བྲག་དམིགས་བྱེད་མ་གྲུབ་ན། །ཉེས་པའི་སྐྱོན་ལས་མི་གྲོལ་བས། །གླེན་པ་དམུ་འཐོམས་བྱེད་པ་རྣམས། །གནས་ལུགས་གོ་ཡུལ་གྱི་བསླུ་བར་ཟད། །སྟོང་ཉིད་དམིགས་ལས་གཞན་མ་ཡིན། །དམིགས་ཉིད་གདོད་ནས་དམིགས་ཀྱིས་སྟོང༌། །སྟོང་པ་ཉིད་ཀྱི་ཆོས་རྣམས་ལ། །འཁོར་འདས་སྣ་ཚོགས་ཐ་དད་འབྱུང༌། །གཞི་གང་ལ་བརྟེན་ནས་འབྱུང་གནས་སུ། །སྐྱེས་བུ་རྗེས་སུ་དྲན་པ་གཞུག །མི་བསྐྱོད་གཡོ་བ་མེད་པ་ཡི། །ངང་ལ་གནས་པས་ཡུལ་དེ་ཟིན། །མི་མཐུན་དགྲ་བོའི་གཡུལ་བཟློག་ནས། །ལྷུན་གྲུབ་ས་ལ་གནས་པ་དེ། །ཨེ་མ་ངོ་མཚར་མི་ཆེའམ།། །།གཟའ་དང་བདུད་ལ་སོགས་པའི་ཉེས་པ་འབྱུང་བའི་རྒྱུ་གང་ཡིན་སྙམ་ན། མི་ཟད་དྲག་པོའི་གནོད་པ་དེ། །ཕྱི་རོལ་ནས་ཕོག་པར་གྱུར་པ་མིན། །རང་གི་རྡོ་རྗེའི་ལུས་འདི་ལ། །རྩ་དང་རླུང་དང་ཐིག་ལེ་ཡི། །རྣམ་འགྱུར་གཅིག་པུར་ངེས་པའི་ཕྱིར། །འཕོ་དང་སྟོབས་ལྡན་རོར་འགྱུར་བ། །ཐབས་གཞན་ཀུན་གྱིས་མི་ཕན་ཏེ། །ཡོན་ཏན་ཤེས་ལ་གསལ་པོ་འབྱུང༌། །སྤྱིར་ཡི་དམ་ལྷ་ཡི་ཏིང་འཛིན་གྱི། །ཕྱེད་དང་ཕྱེད་མིན་གསལ་བར་སྣང༌། །དེ་ཉིད་གསལ་བར་ནན་ཏན་བསྐྱེད། །འདི་ནི་ངོ་མཚར་རྨད་དུ་བྱུང༌། །ཆུ་མདའ་གནས་དེར་འདུ་བ་ཡི། །སྒྲུབ་ཐབས་ཡིན་ཏེ་མི་ཕན་པས། །ནང་དུ་གནས་པ་ལ་བརྒལ་ཏེ། །ཕྱི་རོལ་དུ་འཆོར་བས་འཆི་བར་འགྱུར། །ནན་ཏན་ཆེན་པོས་བསྒོམས་པ་ལས། །ཐབས་གཞན་ཡོད་པ་མ་མཐོང་ལགས།། །།གཉིད་ལོག་པས་ཁམས་ལྡོག་པའི་རྒྱུ་གང་ཡིན་མི་ལྡོག་པའི་ཐབས་ཇི་ལྟར་བྱ་སྙམ་ན། ནད་རྣམས་འཚོ་བྱེད་སྨན་པ་ཡིས། །ས་ཡི་ཁམས་དང་མེ་ཡི་ཁམས། །སྐྱེས་པ་ཚད་པར་གྱུར་པར་འདོད། །དེ་ལ་ཆུ་དང་རླུང་གིས་སྙོམས། །ཉོན་མོངས་གཏི་མུག་གཉིད་ལོག་པས། །གནོད་པ་བསྐྱེད་ཅིང་ལྡོག་པར་འགྱུར། །དྲི་མེད་འོད་གསལ་ཆོས་ཀྱི་སྐུ། །ཏིང་འཛིན་བདག་པོས་དབང་བྱས་པས། །དཀར་ཕྱོགས་དགེ་བའི་རྩ་བ་ཡིས། །གནོད་པ་མི་མཐུན་ཕྱོགས་ཀུན་བཟློག

།གང་ལ་ཇི་ལྟར་གནོད་པ་འདི། །རྫས་ཀྱི་དངོས་པོ་འདོད་གྱུར་ན། །མི་འདོད་སྨན་གྱི་རྣམ་པ་དང༌། །གཉིས་སུ་མེད་པར་བྱས་ལ་གཏང༌། །མཐོན་དམན་ཆ་ཆུའི་རིམ་པ་ཡིས། །སྙོམས་པར་གྱུར་ན་དེ་ལ་བཞག །འདི་ཡང་ཟབ་པའི་གདམས་ངག་གོ། །།མི་ཚེ་རིང་པོར་བསྒོམས་བསྒོམས་པས་སྐྱོན་མེད་ཡོན་ཏན་མ་བྱུང་ན་དེའི་རྒྱུ་དང༌། ཡོན་ཏན་བསྐྱེད་པའི་ཐབས་ཇི་ལྟར་བྱ་སྙམ་ན། ཡུལ་གང་ལ་མཉམ་པར་བཞག་པ་ཡིས། །ཉེས་དང་ཡོན་ཏན་དུ་མ་འབྱུང༌། །དེ་ཉིད་གང་ཡིན་ཤེས་པར་བྱ། །བདེ་ལེགས་ཡོན་ཏན་དུ་མ་རྣམས། །ཏིང་འཛིན་ཉོན་མོངས་མེད་ལས་བྱུང༌། །སྐྱོན་དང་ཉེས་པ་ཐམས་ཅད་ཀུན། །ཉོན་མོངས་དུག་གསུམ་གྱིས་བསྐྱེད་པར་བྱེད། །རྫུ་འཕྲུལ་རྟགས་དང་ཆོ་འཕྲུལ་དག །ཐམས་ཅད་རྒྱུ་ལས་འབྱུང་བ་སྟེ། །འཕགས་པ་ལེགས་འོང་ཆེན་པོ་དང༌། །གནས་འཇོག་སྦྲང་རྩི་ལྟ་བུ་སྟེ། །རྒྱུ་ཇི་ལྟར་སྤྱད་པའི་འབྲས་བུ་ལ། །ལོངས་སྤྱོད་ཐུན་མོང་མ་ཡིན་པས། །ཐ་དད་རྒྱུ་ཡི་རྗེས་སུ་འབྲང༌། །དོན་དམ་འོད་གསལ་འདུས་མ་བྱས། །རང་གིས་རྟོགས་པས་འཁོར་བ་སྤོང༌།། །།མི་མཐུན་པའི་སྐྱོན་སྣ་ཚོགས་ལ་སྐྱོན་སེལ་ཐབས་སྣ་ཚོགས་ཡོད་དམ་སྙམ་ན། བར་དུ་གཅོད་པ་གསུམ་ལ་སོགས། །ཉེས་པ་མི་མཐུན་ཕྱོགས་རྣམས་ལ། །གདམས་ངག་ཚིག་ཚོགས་སྤྲོས་པ་ཡིས། །ཅུང་ཟད་ཕན་པར་མི་འགྱུར་ཏེ། །མདོར་བསྡུས་ཀུན་རྫོབ་དོན་དམ་གྱི། །སེམས་གཉིས་ནོར་བུ་རིན་པོ་ཆེ། །བྱེ་བྲག་ལམ་དུ་བཏང་བ་དང༌། །ཆོས་ལྔ་དག་ལ་འབད་པར་བྱ། །ཟླ་བ་གཟའ་ལས་ཐར་བ་ལྟར། །ཉེས་པའི་སྐྱོན་ལས་གྲོལ་བར་འགྱུར། །གལ་ཏེ་ཉམས་སུ་བླངས་པ་ལས། །སྐྱོན་ལས་ཐར་བར་མ་གྱུར་ན། །བླ་མ་དམ་པ་ལྷག་པའི་ལྷ། །རྒྱལ་བ་སྲས་བཅས་ཐམས་ཅད་ཀྱིས། །བསླུས་པར་འགྱུར་ཏེ་འདི་ལས་མེད། །ཐེག་ཆེན་གསང་སྔགས་རྒྱུད་རྣམས་སུ། །བསྐྱེད་རྫོགས་གཉིས་ཀྱིས་སྐྱོན་སེལ་ཞིང༌། །ཡོན་ཏན་སྒྲུབ་པ་མེད་པ་ན། །བུ་གཅིག་རྣལ་འབྱོར་དབང་ཕྱུག་རྣམས། །འདི་ལས་གཞན་པའི་གདམས་ངག་དང༌། །མན་ཆུང་ཡིག་ཆུང་བསགས་གྱུར་ཀྱང༌། །རང་གཞན་གང་ལ་མ་ཕན་པ། །རང་གིས་ཉམས་སུ་མྱོང་བས་གྲུབ།།

།།བླ་མ་རྣམ་པ་བཞི་ཁམས་ཀྱི་ཚུལ་ལུགས་གཅིག་པ་ཡིན་གསུངས་པ་དེ་གང་ཡིན་སྙམ་ན། བླ་མ་ལ་སྟོད་དམར་པོ་དང༌། །ལོ་རོ་འཚལ་པ་ང་འབུ་བཞི། །ཁམས་གཅིག་ཅེས་སྨྲས་པ་གང་ཡིན་པ། །གཅིག་ཤོས་ཀྱི་ཁམས་སུ་གཅིག་པ་ཡིན། །བླ་མ་ཆེན་པོ་འཚལ་པ་དེ། །དེ་ཁོ་ན་བཞིན་དུ་བཞུགས་ཞད་གདའ། །ཁོང་སངས་རྒྱས་བསྟན་པ་ཐུགས་སུ་སོང༌། །བསྟན་པ་དར་བར་བྱེད་པ་ལ། །གཞི་གཙུག་ལག་ཁང་དང་མི་མཐུན་ཕྱོགས། །གནོད་པར་བྱེད་པའི་ཕྲིན་ལས་ཀྱིས། །གསད་དང་འགར་དང་འཇིགས་པར་བྱེད། །ཐུགས་དང་པོའི་ས་བོན་གང་ཡིན་དེ། །ཟབ་པའི་ཆོས་ཀྱིས་དབང་བསྒྱུར་བས། །རླབས་ཆེན་སྤྱོད་པ་འགྲུབ་པ་ཡིན། །ངས་ནི་སྡང་བྱེད་དགྲ་རྣམས་དང༌། །གནོད་བྱེད་བགེགས་ཀྱི་གཙོ་བྱས་པའི། །ནམ་མཁའ་མཉམ་པའི་སེམས་ཅན་ལ། །ཚད་མེད་སྙིང་རྗེ་ཆེན་པོ་ཡིས། །ཅི་བྱེད་ཁོང་གི་དོན་དུ་བསྔོས། །གར་ཕྱིན་གར་འདུག་ཐམས་ཅད་དུ། །མི་མིན་གདུག་པའི་ཚོགས་རྣམས་དང༌། །མང་རྗེ་དྲུག་ཚ་ལ་སོགས་པ། །གདུག་པ་ཅན་གྱི་མི་ཚོགས་རྣམས། །ལེགས་པར་དུལ་ནས་མཐུན་རྐྱེན་སྒྲུབ།། །།བྱམས་སྙིང་རྗེ་བསྒོམས་པས་གནོད་པ་འབྱུང་བའི་སྐབས་གདའ། དེའི་ཚུལ་ལུགས་གང་ཡིན་སྙམ་ན། བྱམས་དང་སྙིང་རྗེ་བསྒོམས་པ་ཡིས། །ཉེས་པའི་སྐྱོན་རྣམས་སློངས་པའི་ཚེ། །རྒྱུད་ཆད་མེད་པའི་སྦྱོར་བ་ཡིས། །དངོས་གྲུབ་ཕུན་སུམ་ཚོགས་པར་འགྱུར། །བཛྲ་ཡོ་གའི་བསྒྲུབ་པ་ལ། །འབྲས་བུ་སྐྱོན་དུ་འགྱུར་བ་དང༌། །དངོས་གྲུབ་ཐོབ་པའི་ཁྱད་པར་ལྟོས།། །།ཉོན་མོངས་གསུམ་ཁྱད་པར་དུ་ཞེ་སྡང་ཆེ་ན་ཉམས་ལེན་གྱི་གནད་ཇི་ལྟར་བྱ་སྙམ་ན། རང་རྒྱུད་ལ་སྐྱེས་པའི་ཉོན་མོངས་གསུམ། །ཁྱད་པར་ཞེ་སྡང་དྲག་པོ་ཡིས། །འཁྲུགས་པས་ཡུལ་དང་འདྲེས་པ་ཡིས། །རྟགས་དང་མཚན་མ་བྱུང་བའི་ཚེ། །སྡིག་དང་དགེ་བའི་གྲོགས་པོ་ཡིས། །ཐ་དད་ལམ་དུ་ཁྲིད་གྱུར་པས། །དབང་པོ་རབ་ཀྱི་ཉམས་ལེན་གྱིས། །བྱམས་དང་སྙིང་རྗེའི་སྟོབས་འཕེལ་བའི། །ཞེ་སྡང་རི་བོ་ཆེན་པོས་ཀྱང༌། །སྙིང་རྗེའི་མཁལ་བ་སླེབ་མི་ནུས། །བླ་མེད་བྱང་ཆུབ་སེམས་གཉིས་ཀྱིས། །འགྲོ་བ་སྨིན་པར་བྱེད་པ་འདི། །བླ་མེད་གསང་སྔགས་ཆེན་པོ་སྟེ། །སྐུ་གསུང་ཐུགས་ཀྱི་སྦྱོར་བ་རྣམས། །འཛིན་པར་བྱེད་པའི་བདག་པོར་འགྱུར། །དབྱེར་མེད་གཅིག་ཏུ་མ་གྱུར་ཅིང༌། །ཐ་དད་གྱུར་པས་རྒྱལ་བ་ཡི། །ཞིང་དུ་སྐྱེ་བར་གྱུར་ན་ཡང༌། །ནད་དང་གནོད་པ་ཉེས་པ་ཡིས། །རྒྱུན་དུ་འཚོ་བར་འགྱུར་བ་དང༌། །འགྲོ་བའི་མིག་ཏུ་མི་སྡུག་ཅིང༌། །གཤེ་ཞིང་སྨད་པའི་གནས་སུ་འགྱུར། །ཤིན་ཏུ་ཞན་པས་སངས་རྒྱས་ཀྱི། །རིགས་སུ་སེམས་བསྐྱེད་གཅིག་པའི་ཕྱིར། །མི་བཟད་འཇིགས་པའི་སྐུར་བསྟན་ཏེ། །གསད་དང་འགར་དང་མནན་ལ་སོགས། །ཕྲིན་ལས་སྣ་ཚོགས་དུ་མ་ཡིས། །རིམ་གྱིས་བླ་མེད་ས་ལ་འགོད།།

།།ཉམས་སུ་བླང་བའི་རིམ་པ་སྐད་སྐད་ཅིག་ཡོད་དམ་སྙམ་ན། ཏིང་འཛིན་གཅིག་ལ་མཉམ་བཞག་ཅིང༌། །མྱོང་བ་སྐྱེས་པར་གྱུར་པའི་ཚེ། །སྣང་མཛད་ཀུན་ཏུ་ཞལ་བཞིན་དུ། །ཉམས་ལེན་ཡུལ་ལ་བྱེ་བྲག་མེད། །ཤིན་ཏུ་དམའ་བའི་སྦྱོར་བ་ཡིས། །དཔལ་ལྡན་འབྲི་བ་ཆེན་པོ་ཡིས། །ཡོན་ཏན་བསྐྱེད་པའི་གནད་ཅིག་གི །མྱོང་བ་སྐྱེས་པ་གསང་བར་བྱ། །ལྷ་འདྲེ་ཐམས་ཅད་མི་དགའ་བས། །སྣེའུ་ཟུར་པའི་ཡིག་འཕྲིན་དེ། །ཉེ་གནས་ཀྱིས་བལྟས་པས་ཀོ་ལོང་བྱུང༌། །འཇིག་རྟེན་འཇིག་རྟེན་འདས་པ་དག །དེ་དག་ཀུན་ལ་ཁྱད་པར་མེད།། །།སྒྲུབ་པ་བྱེད་པ་ལ་བར་ཆད་མི་འབྱུང་བ་སྲིད་དམ་སྙམ་ན། སྒྲུབ་པ་ནན་ཏན་བྱས་གྱུར་ན། །བར་ཆད་མི་འབྱུང་མི་སྲིད་པས། །དངོས་གྲུབ་བར་ཆད་རང་དབང་ཆེ། །ལྷན་ཅིག་སྐྱེས་པས་དབང་བྱས་པས། །རང་ཉིད་ཡེ་ཤེས་ཧེ་རུ་ཀཿ །གཞན་དུ་ཅི་འདོད་བསྒྲུབ་བྱེད་པ། །གནོད་སྦྱིན་ངོ་བོ་གཅིག་ཏུ་མཆི། །ཆོས་འདི་གསང་བ་ཡིན་མོད་ཀྱང༌། །ན་སོ་རྒས་པས་ཁྱེད་ལ་བསྟན། །མཐར་ཐུག་ཤེས་རབ་ཆེན་པོ་གང༌། །འཁོར་བར་སྐྱེ་བྱེད་ཤས་ཆེ་བས། །སེམས་སྐད་ཅིག་གནས་པར་མི་གཏུབ་སྟེ། །ཕྱི་རོལ་ཡུལ་ལ་ཞེན་པ་དེས། །ཁུག་ཅིང་གནས་པས་ཟིན་པར་འགྱུར། །དེ་དང་འདྲ་བར་གཞན་ལ་ཡང༌། །དོན་འདི་ངེས་པར་འདྲི་བར་འགྱུར།། །།ཤེས་རྒྱུད་ཐ་དད་པས་གཞན་ལ་གནོད་པ་བསྒྲུབས་པས་རང་ཉིད་ལ་གནོད་པ་འབྱུང་བ་ཡིན་སྙམ་ན། སྣང་བ་རང་གི་སེམས་ཡིན་པས། །ཕ་རོལ་རྟག་པར་འདོད་པའི་བློ། །སེམས་ཅན་རྣམས་ཀྱི་སྲོག་གཅོད་པ། །དེ་ཉིད་རང་ཉིད་ཡིན་པ་ཡི། །སེམས་ཅན་དམྱལ་བར་འགྲོ་བར་འགྱུར། །གནས་དེར་སྡུག་བསྔལ་སྣ་ཚོགས་ལ། །གཤིན་རྗེའི་སྐྱེས་བུ་རྣམས་ཀྱིས་བསྒྲུབ། །ལོག་པར་ལྟ་བ་གཞིར་གྱུར་པས། །ལོག་པར་གྱུར་ཏེ་གནོད་པ་འབྱུང༌། །གནོད་པའི་ལན་དུ་གནོད་པ་བསྐྱལ། །ཇི་བཞིན་རྒྱུ་འབྲས་ལགས་མོད་ཀྱང༌། །ཕན་པ་བསྒྲུབས་པས་གནོད་པ་དེ། །ལོག་ལྟའི་འབྲས་བུ་ཡིན་པར་ངེས།།

།།ངེད་གསུམ་མཁའ་འགྲོ་མས་གདན་འདྲེན་པ་ལ་ཁོ་འཚལ་པས་ང་རྟེན་འབྲེལ་ལ་དབང་བསྒྱུར་བས་མི་འགྲོ་སྟེ་འོང་ཞེས་པ་དེ་ཅི་ཡིན་སྙམ་ན། བསྟོད་པ་ཆེན་པོ་གསུངས་པ་དེས། །ཕག་མོ་གྲུ་རུ་བྱོན་ནས་ཀྱང༌། །ཞོགས་པ་ནང་དུ་བཞུགས་པའི་ཚེ། །དབུ་རྒྱན་གནས་ནས་སུན་མ་བྱུང༌། །རྟེན་འབྲེལ་མཛད་པས་བཞུགས་པར་གྱུར། །དེ་ཡི་གདམས་ངག་ཞུས་པ་ལས། །དེ་ཅུང་ཟད་བཟླ་བར་མི་བཏུབ་སྟེ། །འོན་ཀྱང་ཁྱོད་ལ་ཕྱོགས་ཙམ་བསྟན། །རང་ཉིད་དཔལ་ལྡན་ཧེ་རུ་ཀཿ །བསྒོམས་པས་མཁའ་འགྲོའི་བདག་པོར་འགྱུར། །འཁོར་འདས་དབྱེར་མེད་དེ་ཡི་སྲོག །བར་ཆད་དང་པོ་མི་འབྱུང་ཞིང༌། །བྱུང་བ་རྣམས་ཀྱང་བཟློག་པ་ཡིན། །དཔལ་ལྡན་བདེ་མཆོག་ལ་སོགས་པའི། །དཀྱིལ་འཁོར་འཁོར་ལོ་ཐམས་ཅད་ཀུན། །ཤིན་ཏུ་ཡོད་པའི་རིགས་སུ་གདའ། །རང་ཉིད་དེ་ལྟར་བསྒོམས་བྱས་པས། །དེ་དང་འདྲ་བའི་གོ་འཕང་ཐོབ། །འདི་གང་ཡང་འགལ་བར་གྱུར་པ་མེད། །གཙོ་བོ་སེམས་དང་སེམས་ལས་བྱུང༌། །དེ་ཉིད་འཁོར་དུ་གྱུར་པའི་ཕྱིར། །ཐ་མ་འགྱུར་ཞིང་འཇམ་དབྱངས་དང༌། །གཤིན་རྗེ་གཤེད་ལ་འགལ་བ་མེད། །གལ་ཏེ་ཁ་གདོང་གཙོར་གྱུར་ན། །དེ་ཉིད་ཞལ་གྱི་རྣམ་པར་འགྱུར། །བདེ་སྟོང་ཡབ་དང་ཡུམ་གྱུར་དེ། །ལྷ་མོ་ཐམས་ཅད་སྐུར་མཐོང་བས། །བདེ་ཆེན་རྒྱས་པའི་ཡོན་ཏན་འབྱུང༌།། །།ཞེ་སྡང་མེད་ཀྱང་བཅོམ་ལྡན་འདས་ཀྱིས་མདའ་གཞུ་ལ་རེག་པར་མ་གནང་བའི་རྒྱུ་མཚན་ཅི་ཡིན་སྙམ་ན། སེམས་ཀྱིས་ལུས་དང་སྣང་བ་དག །བྱིན་གྱིས་བརླབ་པར་འགྱུར་བའི་ཕྱིར། དགེ་དང་མི་དགེའི་འབྲས་བུ་དག །འབྱུང་བར་ངེས་པས་མདའ་གཞུ་ལས། །བརྟེན་པའི་ཞེ་སྡང་གདུག་སེམས་འབྱུང༌། །དེ་ཡི་ལས་ཀྱི་རྣམ་སྨིན་གྱིས། །སྡུག་བསྔལ་ཅི་ཕྱིར་འབྱུང་མི་འགྱུར། །ཕ་བསད་གཅིག་པུས་མཚམས་མེད་ཅེས། །གཞན་མི་ནུས་ཏེ་བར་སྐབས་མེད། །མནར་སེམས་རྒྱུད་ཆད་མེད་ཅེས་པ། །ཐུབ་པ་ཆེན་པོས་བཀའ་སྩལ་ཏོ། །ང་ཡིས་བརྡེགས་དང་གཤེ་བ་ལ། །འབྲས་བུ་མི་འབྱུང་མ་ཡིན་ཏེ། །ཕན་དང་བདེ་བའི་བསམ་པ་ཡིས། །འགྲོ་བའི་རྒྱལ་པོར་ཅིས་མི་འགྱུར། །དེ་ཕྱིར་སྣ་ཚོགས་སྣང་བ་རྣམས། །རྟོག་པའི་བྱེ་བྲག་ཐ་དད་ལས། །འབྱུང་བ་དེ་ཁོ་ན་ཉིད་དོ།།

།།ཞབས་དྲུང་དང་རི་ཁྲོད་གཅིག་གམ་སྙམ་ན། བླ་མ་དམ་པའི་ཞབས་དྲུང་དུ། །གོ་བས་རི་ཁྲོད་གཏན་ལ་འབེབས། །རི་ཁྲོད་དགོས་པར་ངོ་ཤེས་པ། །ཞི་གནས་ལ་གནས་ལྷག་མཐོང་དང༌། །ལྷག་མཐོང་ལ་གནས་ཞི་གནས་ཀྱིས། །མཉམ་པའང་ཁམས་ཀྱིས་འགྲོ་ཞེས་གསུང༌།། །།ནད་དང་གནོད་པ་ལ་དང་པོ་བྱིན་རླབས་བྱས་པས་བདེ་བ་ལ། དེ་ནས་ལོག་བྱུང་ན་ཅི་ཡིན་སྙམ་ན། འདི་ཤིན་ཏུ་ཟབ་པའི་གདམ་ངག་སྟེ། །མཐར་ཐུག་བྱིན་རླབས་ཆེན་པོ་ཡིས། །དང་པོ་ལྷན་གྱིས་བདེ་བར་འགྱུར། །ཅུང་ཟད་དེ་རྒྱུན་བསྲིངས་བྱས་པས། །ཉེས་ཀུན་སློང་ནས་སྡུག་བསྔལ་འབྱུང༌། །དཔེ་དྲི་མ་ལངས་པ་ལྟ་བུ་ཡིན། །དེ་རྒྱུན་ཅུང་ཟད་བསྲིངས་པ་ཡིས། །ཡོན་ཏན་རྒྱ་མཚོ་དཔུངས་ཀྱིས་འགྱུར། །འདི་ལ་མགོན་པོས་ལུང་བསྟན་པས། །ཡོངས་སུ་འཛིན་པའི་བཤེས་གཉེན་གྱིས། །མཚན་ཉིད་དཔག་ཏུ་མེད་པ་གསུངས།། །།ཅྀ་ཙམ་བརྩོན་འགྲུས་བྱས་པ་ཙམ་གྱིས་ཁམས་ངན་པར་འོང་བར་འདུག་པ་ལ་ཇི་ལྟར་བྱ་སྙམ་ན། སྣོད་བཅུད་དུ་འཛིན་པ་བཟློག་པའི་ཕྱིར། །འབྱུང་བ་རིམ་རྩེགས་གསུང་ན་ཡང༌། །ཉན་ཐོས་རང་རྒྱལ་ཡིན་པའི་ཕྱིར། །ཡཾ་ལས་རླུང་གི་དཀྱིལ་འཁོར་གྱིས། །འོད་ཟེར་སྤྲོས་པས་སེམས་ཅན་གྱི། །སྡིག་དང་སྒྲིབ་པ་བསལ་ནས་ཀྱང༌། །ཡི་དམ་ལྷ་རུ་གྱུར་པ་ལས། །འོད་ཟེར་ཚུར་འདུས་རང་ལ་ཐིམ། །དེ་ལས་གྱུར་པའི་དཀྱིལ་འཁོར་དུ། །བསྒོམས་པས་དེས་ཀྱང་སེམས་ཅན་གྱི། །མ་ལུས་རྒྱ་ཆེན་དོན་འབྱུང་སྟེ། །འདི་བྱང་ཆུབ་སེམས་ཀྱི་རྒྱུ་འབྲས་ཡིན། །དེ་བཞིན་གཤེགས་པ་ཐམས་ཅད་ལ། །འོད་ཟེར་མེད་པས་འགྲོ་བ་ཀུན། །སྨིན་ཅིང་གྲོལ་བར་བྱས་པ་མེད། །རབ་གནས་ལ་སོགས་གསང་སྔགས་ཀྱི། །ཕྲིན་ལས་ཀུན་གྱི་རྩ་བ་ཡིན།། །།དམ་པ་རྒྱ་གར་གྱི་ཞི་བྱེད་དུ། །ནད་དང་སྡུག་བསྔལ་བྱུང་གྱུར་ན། །རིག་པ་རྟེན་དང་ཕྲལ་ཞེས་གསུང༌། །ཇོ་བོ་ཆེན་པོ་ལྷ་ཅིག་གིས། །དངོས་པོ་ཅིག་ལ་གཞུག་ཅེས་གསུང༌། །ཇོ་མོ་ལབ་སྒྲོན་གདམ་ངག་ལས། །ཐབས་ལམ་ནམ་མཁའ་སྒོ་འབྱེད་ཡོད། །ཕ་འཇིག་རྟེན་མགོན་པོ་རིན་ཆེན་ལ། །ཟབ་མོ་རྟེན་འབྲེལ་མངའ་བ་དེ། །ཟབ་མོ་ལུས་ངག་ཡིད་གསུམ་ལ། །རྩོལ་བསྒྲུབ་འབད་རྩོལ་བྱས་པ་ཡིས། །བདེ་བ་མ་ཡིན་སྡུག་བསྔལ་འབྱུང༌། །རླུང་ལྡང་འཇུག་གཉིས་ཀྱིས་སྦྱོར་བ་དེས། །གཤིས་ལ་གནས་པ་མེད་པས་སོ། །འདི་ལ་ཚ་ཚ་འདེབས་པ་དང༌། །ཆུ་གཏོར་གཏོང་བ་ལ་སོགས་པ། །དཀར་ཕྱོགས་དགེ་བས་ཡོན་ཏན་འཕེལ། །ཨེ་མ་ངོ་མཚར་མི་ཆེའམ།། །།

བླ་མ་ལ་ཇི་ལྟར་འབུལ་བ་བྱས་པ་ལྟར། སློབ་མ་ལ་ཡང་དེ་བཞིན་དུ་འོང་བར་འགྱུར་བས། དཔལ་ལྡན་མར་པ་ལྷོ་བྲག་པས། །རྗེ་བཙུན་ཆེན་པོའི་ཞབས་ཏོག་ལ། །བརྟགས་ཀྱང་རྟེན་འབྲེལ་མ་མཛད་ལ། །འདིར་ཆུའམ་ནས་སམ་མེ་ཏོག་གིས། །ལེགས་པར་བཀང་ནས་དཀར་རྫིས་བྱུང༌། །བཀྲ་ཤིས་ཤིང་གི་སྟེང་བཞག་ནས། །བཟློག་པའི་ཐབས་ལ་མཁས་པ་ཡིན། །མཚན་ཉིད་ལྡན་པའི་བླ་མ་ལ། །བཟང་པོ་ལྟ་བུར་སྣང་བས་ཀྱང༌། །དངོས་པོ་ངན་པས་འབབ་པ་ཡི། །ན་ཞིང་འཆི་བར་འགྱུར་ངེས་པས། །བུ་ཀུན་རྫོབ་སྣང་བ་བན་བུན་ལ། །ཇི་ལྟར་བྱས་པའི་འབྲས་བུ་དེ། །བཟང་ངན་ཁྱད་མེད་རྣམ་སྨིན་འབྱུང༌། །འདི་ཆོས་རྗེ་བླ་མ་རིན་ཆེན་གྱི། །ཕྱག་བཞེས་རྟེན་འབྲེལ་ཟབ་མོ་ལགས།། །།མཛེ་ནད་ལ་བྱམས་སྙིང་རྗེ་མེད་པར་ལྷ་བསྒོམས་པས་ཕན་ནམ་སྙམ་ན། འཇིགས་སུ་རུང་བའི་གནོད་པ་དེ། །ཆུ་བདག་འཁོར་བཅས་ཀྱིས་བྱས་པ་མིན། །ཞེ་སྡང་གདུག་པའི་ང་རྒྱལ་དེས། །ཁྲོ་བོ་ཆེན་པོར་བསྒོམས་ན་ཡང༌། །རང་ཉིད་ལ་བྲུབ་ཀ་བྱས་པར་ཟད། །བྱམས་དང་སྙིང་རྗེ་བྱང་ཆུབ་སེམས། །ཕན་དང་བདེ་བའི་འབྱུང་གནས་ཀྱིས། །གནས་སྐབས་མཐར་ཐུག་མ་ལུས་པའི། །བདེ་སྐྱིད་ཡོན་ཏན་ཀུན་འབྱུང་བས། །ཞག་དང་ཟླ་བ་འགའ་རེས་ཀྱང༌། །ཉེས་པའི་སྐྱོན་ལས་གྲོལ་བར་འགྱུར། །འདི་ངོ་མཚར་བས་ཀྱང་རྨད་དུ་བྱུང༌།། །།དུས་མཆོད་བཞི་བསོད་ནམས་ཆེ་བའི་རྒྱུ་མཚན་ཅི་ཡིན་སྙམ་ན། ཤིན་ཏུ་གཉན་པའི་དུས་ཚོད་དེར། །ཉོན་མོངས་རྣམ་པར་རྟོག་པའི་ཚོགས། །ཉེས་ཀུན་རྣམ་པར་འཛོམས་པར་འགྱུར། །བོད་ཁམས་སྐྱོང་བའི་བསྟན་མ་རྣམས། །ཨུ་རྒྱན་རྒྱལ་པོས་བཏུལ་བ་ཡིས། །དམ་ཚིག་བདར་བས་ལས་རྣམས་གྲུབ། །གཏི་མུག་ཝ་ར་ཎ་སཱིར་ཏེ། །ཨེ་ལའི་འདབ་སོགས་ཀླུ་རྣམས་དང༌། །མཉན་དུ་ཡོད་པ་ཞེ་སྡང་སྟེ། །གནོད་སྦྱིན་གདུག་པའི་ཚོགས་རྣམས་དང༌། །བྱང་ཆུབ་སྙིང་པོར་འདོད་ཆགས་ཏེ། །བདུད་ཀྱི་སྡེ་རྣམས་བཏུལ་བ་ཡི། །ཆོས་སྐྱོང་སྲུང་མ་ཆེན་པོར་བཞུགས། །ཁྱད་པར་དེ་དང་གཞན་ཡང་འདྲ། །དེ་ཕྱིར་དུས་ཀྱི་མཆོད་པ་དག

།ནན་ཏན་ཆེན་པོས་བཟུང་བར་བྱ།། །།ཉོན་མོངས་པའི་སྔོན་དུ་བྱང་ཆུབ་ཀྱི་སེམས་གཏོང་བའི་དགོས་པ་ཅི་ཡིན་སྙམ་ན། སྤྱིར་ཉོན་མོངས་རྣམ་པར་རྟོག་པའི་ཚོགས། །སྤང་བྱ་གཉེན་པོ་གདོད་ནས་མེད། །དེ་ཉིད་ཤེས་ཤིང་རྟོགས་གྱུར་ན། །རིག་པ་ཡེ་ཤེས་ཀྱི་དབང་བྱས་པས། །དེ་བཞིན་གཤེགས་པའི་དཀྱིལ་འཁོར་ཡིན། །མི་ཤེས་གཏི་མུག་དབང་གྱུར་པས། །ཁམས་གསུམ་འཁོར་བ་སྡུག་བསྔལ་མྱོང༌། །རྟོགས་པའི་གང་ཟག་དེ་ཉིད་ལ། །མི་དགེར་གྱུར་པ་གང་ཡང་མེད། །དེ་ཡང་བྱང་ཆུབ་ཆེན་པོར་བསྔོ། །རྟོགས་པར་མ་གྱུར་གོ་བས་ཀྱང༌། །སྲིད་པ་ནུས་མེད་དུ་བཏང་བ་ཡིན། །མཚན་ཉིད་ཕ་རོལ་ཕྱིན་པ་དང༌། །གསང་སྔགས་ཐེག་པ་ཁྱད་པར་མེད། །བླ་ན་མེད་པ་འདོད་ཆགས་ལ། །དགའ་བ་བཞི་དང་སྐད་ཅིག་བཞི། །བཅུ་དྲུག་བྱས་པས་འགྲུབ་མི་འགྱུར། །ཐ་མལ་ཕུང་པོའི་གཉེན་པོ་དེ། །ཡི་དམ་ལྷ་ཉིད་ཡིན་གྱུར་ཀྱང༌། །རིལ་པོ་གཅིག་འཛིན་གྱི་ཤེས་པ་དེ། །དབེན་པ་ཁམས་དང་སྐྱེ་མཆེད་སོགས། །འཁོར་ལོའི་བྱེ་བྲག་མཐའ་ཡས་འགྱུར། །ངག་དང་སེམས་ཀྱང་དེ་བཞིན་ནོ། །གཏི་མུག་གདོད་ནས་ཡོད་མ་མྱོང༌། །བདེ་གཤེགས་སྙིང་པོ་ཁམས་དགེ་བ། །མི་ཤེས་འཁོར་བའི་འབྱུང་ཁུངས་ལ། །རྣམ་དག་བཙལ་བས་འགྲུབ་མི་འགྱུར།། །།རྗེ་གོང་མའི་ཞལ་ནས། །དཔལ་འཁོར་ལོ་སྡོམ་པའི་ཞལ་མཐོང་ན། །འཇིགས་སུ་རུང་བའི་ཀླུ་འབྱུང་བ། །དེ་ཉིད་དེ་རུ་འགྱུར་བ་དེ། །གང་མི་འདོད་པ་འབྱུང་ལགས་པ། །དངོས་གྲུབ་འབྱུང་བའི་མཚན་ཉིད་ཡིན། །འོན་ཀྱང་ཀླུ་ཉིད་གསུངས་པ་དེ། །གང་ཟག་གི་རིགས་ལ་དགོངས་པ་ལགས།། །།དུར་ཁྲོད་ལ་སོགས་པའི་གནས་ཀྱིས་དངོས་གྲུབ་ཉེ་བའམ། ཆེ་བ་ཡིན་ནམ་སྙམ་ན། འཇིགས་ཤིང་ཉམ་ངའི་གནས་རྣམས་སུ། །རྣལ་འབྱོར་རབ་འབྲིང་ཐ་མ་ཡི། །རིམ་པས་སྲོག་གི་བར་ཆད་དང༌། །དངོས་གྲུབ་ཡོན་ཏན་དུ་མ་སྟེར། །དོན་ལུང་མ་བསྟན་དུ་འོང་བ་ཡིན།། །།དམུ་ཆུ་ལ་སོགས་པའི་ནད་ཆེན་པོ་ལ་སོགས་པས་བསོད་ནམས་ཆེན་པོར་བྱུང་ན།

དེ་ཇི་ལྟར་ཡིན་སྙམ་ན། འཇིགས་དང་སྡུག་བསྔལ་མེད་པ་ཡི། །ཆུ་བོའི་རླབས་བཞིན་འཕྱོ་བས་ན། །སྣང་བ་དགྲ་ཡི་འདུ་ཤེས་སྐྱེ། །ཉོན་མོངས་སྲེད་པའི་མཐུ་སྟོབས་ཀྱིས། །རང་ལུས་རྒྱས་ཤིང་གང་བའི་ཚེ། །དུག་གསུམ་འབར་བས་འཁྲུག་པ་དང༌། །བྱམས་དང་སྙིང་རྗེ་བྱང་སེམས་ཀྱིས། །ཁྱད་པར་གྱི་དགོས་པ་བསྒྲུབ་པ་ཡིན། །སྤྱི་ལ་ཡོན་ཏན་མ་ལུས་དང༌། །བྱེ་བྲག་ཐ་དད་ཐ་དད་པས། །རྩ་བའི་དམ་ཚིག་མིག་བཞིན་བསྲུང༌། །ཚད་མེད་སྙིང་རྗེ་ཆེན་པོ་ཡིས། །ཉེས་ཚོགས་བདུད་ལས་རྒྱལ་ན་ཡང༌། །དཀར་ཕྱོགས་དགེ་བའི་ཆོས་རྣམས་ལ། །རྒྱུན་ཆད་མེད་པའི་སྦྱོར་བས་འགྲུབ། །ཐུབ་པ་ཆེན་པོ་འོད་བསྲུངས་ནས། །མཁྱེན་བཞིན་བཞུགས་དང་འབྱོན་པ་དང༌། །བལྟམས་དང་རྫོགས་སངས་རྒྱས་པ་ཡིན། །དམིགས་དང་རང་བཞིན་ཐམས་ཅད་ལ། །ནོར་མ་ནོར་གོ་བར་བྱུང་ན་ནི། །རྡོ་རྗེ་འཆང་ཆེན་བཅོམ་ལྡན་ཡིན།། །།ཆར་འབེབས་པའི་གནད་གང་ཡིན་སྙམ་ན། འཇིག་རྟེན་ཁམས་ཀྱི་སེམས་ཅན་རྣམས། །ལས་མི་དགེ་དྲག་པོས་དབང་བྱས་པས། །ཆར་ཆུ་དུས་སུ་མི་འབབ་ཅིང༌། །ཉེས་པ་རྣམ་པ་སྣ་ཚོགས་འབྱུང༌། །བྱམས་དང་སྙིང་རྗེར་ལྡན་པ་ཡིས། །སྐྱེས་བུ་ཆེན་པོ་ཅིག་ཡོད་པས། །ཕྲིན་ལས་བསྒྲུབས་པས་ཆར་པ་འབབ། །དཔལ་གྱི་ལྷ་མོའི་དམ་ཚིག་གིས། །ཀླུ་དང་ས་ཡྀ་སྙིང་པོ་ཡི། །ཐུག་དམ་རྒྱུད་བསྐུལ་དེ་ནས་འབྱུང༌། །ཆོས་ལྔ་དག་ལ་འབད་བྱས་ན། །དེ་ལས་འབྱུང་བར་ངེས་པ་སྟེ། །སྣང་བ་རང་གི་སེམས་ཀྱི་ཕྱིར། །བྱམས་པ་ཆེན་པོའི་མཐུ་སྟོབས་ཀྱིས། །མི་མཐུན་རྐྱེན་ལས་སྐྱེས་པ་ཡི། །རིག་པ་ངར་དང་ལྡན་པའི་ཚེ། །ལྷ་དབང་ལྷ་མིན་འཇོམས་པ་དང༌། །བདེན་པའི་ཚོགས་རྣམས་འགྲུབ་པ་དང༌། །དེ་ལས་སྐྱེས་པ་འབྱུང་བ་དང༌། །བྱམས་པ་ཆེན་པོ་སྔོན་འགྲོ་བའི། །འཇིག་རྟེན་དབང་པོའི་ཀློང་ཞེས་པ། །ཏིང་ངེ་འཛིན་གྱི་མཐུ་སྟོབས་ལྟོས།། །།གང་ལ་ཡང་དུས་ཀྱི་གནད་སྐད་ཅིག་ལས་མེད་པས་འདིའི་དུས་སུ་བསྒོམས་ན་ཕྱི་མའི་ཉེས་པ་བཟློག་པའི་ཚད་གང་ཡིན་སྙམ་ན།

ཤེས་པ་ཕྲ་བར་གྱུར་ན་གོ། །ཟབ་པའི་གདམས་ངག་བསྟན་རྒྱུ་ཡོད། །འདོད་ཆགས་ཆོས་ལ་སྤྱོད་པའི་ཚེ། །བསྐྱེད་བྱེད་རྒྱུ་ཉིད་འབྱུང་བ་དེ། །དུས་དང་ཡུན་གྱི་ཁྱད་པར་གྱིས། །བྱུང་དང་མ་བྱུང་ཇི་ལྟ་བར། །རྟེན་འབྲེལ་ཚོགས་པའི་སྦྱོར་བ་ཡིས། །སྡོད་དང་འགྲོ་བ་དེ་དག་ལ། །ཁྱད་པར་དེ་ལས་མེད་པར་ངེས། །ངེས་པར་ཉམས་སུ་མྱོང་བས་གྲུབ། །དཔའ་བོ་དཔའ་མོ་ཐམས་ཅད་ཀྱིས། །མཁའ་ལ་ངེས་པར་འཁྲིད་བྱེད་ཅིང༌། །མཁའ་སྤྱོད་གནས་སུ་འགྲོ་བ་ལ། །ད་ལྟ་བཞུགས་པ་ངོ་མཚར་ཆེ།། །།བླ་མ་མཉེས་པས་དོན་འགྲུབ་པ་ཇི་ལྟར་ཡིན་སྙམ་ན། །རྟ་བརྒྱ་ཕུལ་བར་གྱུར་པ་བསད། །དེ་ན་འོངས་པ་དེ་ཉིད་ཐོབ། །གོ་བ་སྐྱེས་པས་རྟོགས་པ་ཕུལ། །དེ་ལས་ལོགས་སུ་འཁོར་འདས་མེད། །དེས་མ་ཕུལ་མེད་དེ་སྟོང་གསུམ་འདི། །གསེར་གྱིས་བཀང་བའི་དོ་མ་ཡིན། །འཁོར་ལོས་བསྒྱུར་རྒྱལ་ཚེ་གཅིག་གིས། །གླིང་བཞི་ལ་དབང་ཞིང་ས་ཀུན། །འབད་པས་རང་འཚོ་ཙམ་ལས་མེད། །འདི་རྣམ་དག་འགྲེས་སུ་གོ་བར་མཛོད།། །།སྔགས་ཀྱི་གྲངས་ཀྱིས་ཕན་ནམ་སྙམ་ན། ཁ་ཅིག་བསྒོམས་ཀྱང་མི་ཕན་ཞིང༌། །ཁ་ཅིག་ཡེངས་བས་གཞན་ལ་ཕན། །སྔགས་ཀྱི་དེ་ཉིད་མ་ཤེས་ན། །བཟླས་པ་དོན་མེད་གོ་བར་བྱ།། །།རྟེན་རྙིང་པའམ། ལྷ་འདྲེས་བཟུང་བའི་རབ་གནས་བྱེད་ན་ཇི་ལྟར་བྱ་སྙམ་ན། ལྷ་འདྲེས་བཟུང་བའི་རྟེན་རྣམས་ལ། །གང་ལྟར་བརྟགས་པ་དེར་འགྱུར་བས། །ཐམས་ཅད་ཏ་ཐ་སང་ཀྲ་ཧར། །སྟོན་པས་མ་ཐུལ་གང་ཡང་མེད། །ཆོས་སྐྱོང་ཡིན་པས་བྱམས་པ་དང༌། །སྙིང་རྗེ་བསྒོམ་སྟེ་རྒྱལ་པོ་ལ། །ཁོང་གི་ཆེད་དུ་དགེ་བ་སྤྱད། །ཉེས་པ་དེ་དང་བདག་ཅག་གིས། །རྗེས་ལ་དགེ་བ་མཉམ་པར་བྱ། །ཕྱི་ནས་འབྲང་བར་མི་འགྱུར་བར། །གཏོར་མ་གཏང་དེ་གཏེར་དང་མཛོད། །འདོད་པར་བསམས་ནས་དེ་གཏད་དོ། །གང་ལྟར་བྱས་ཀྱང་བདག་ཉིད་ལ། །གྲིབ་སྐྱོན་བྱུང་བས་ཕན་པ་ལ། །གནོད་པར་མི་འགྱུར་བདག་བསྲུང་བ། །ཉམས་ལེན་རིམ་པ་ཇི་ལྟ་བའོ། །དེས་ན་རྒྱལ་པོ་བླ་མ་དག

།བདག་ལ་ངོ་མཉམ་ཤེས་པར་བྱ།། །།བསྐྱེད་རིམ་ལ་བརྟན་པ་ཐོབ་ཀྱང༌། འདྲེར་སྐྱེས་པ་དང་གནོད་པ་བསྐྱེད་པ་དང་ཕན་པ་མི་འབྱུང་བའི་རྒྱུ་ཅི་ཡིན་སྙམ་ན། བྱང་ཆུབ་སེམས་ལས་སྐྱེས་པ་ཡིས། །གསང་སྔགས་བསྐྱེད་པའི་རིམ་པ་ལ། །མཚམས་སྦྱོར་གཞན་གྱིས་བྱས་གྱུར་ན། །དེ་འགྱུར་དཔུང་དང་སྟོབས་མེད་པས། །སྦྱོར་བའི་གནད་འདི་ཤེས་ནས་ཀྱང༌། །ལྷ་ཡི་བར་ཆད་ཅུང་ཟད་དེ། །ཅིས་ཀྱང་འབྱུང་སྟེ་ལྟ་བ་ཡིས། །ཐག་བཅད་དགེ་དང་མི་དགེའམ། །བཏང་སྙོམས་བདེ་སྡུག་ལ་སོགས་པ། །སྐུ་གསུང་ཐུགས་ཀྱི་ངེས་པ་བསྐྱེད། །འདིས་ནི་ཅུང་ཟད་མི་གཉན་པར། །གོ་རྟོགས་ལྡན་པས་ཤེས་པར་བྱ།། །།རྩ་དང་འཁོར་ལོའི་གྲངས་མང་ཉུང་ཟབ་པ་ཡིན་ནམ་སྙམ་ན་མ་ཡིན་ཏེ། རྩ་ཡི་གནས་ལུགས་མི་གཙོ་སྟེ། །རང་གི་བསམ་པས་བསྒྱུར་བའི་ཕྱིར། །ལམ་གྱི་རིམ་པ་གསུམ་དུ་གོ། །དེས་ན་འདུ་ཤེས་གཙོ་ཤེས་བྱ། །གཡོས་ལ་མཁས་པ་ལྟར་བཅས་པ། །དགེ་བ་མི་འདོད་གང་ཡང་མེད། །དེ་གཞན་གྱི་དབང་དུ་མི་བཏང་བར། །བདག་ཉིད་ཀྱིས་ནི་བསྒྲུབ་པར་བྱ། །འདི་བབས་ལ་གནས་ན་གདམས་ངག་གོ། །།སྡིག་པ་བཤགས་པ་དང་འདག་པའི་རྒྱུ་མཚན་གང་ཡིན་སྙམ་ན། ས་བོན་རྣམ་པར་ཤེས་པ་གང༌། །དེས་ཁྱད་པར་དུ་བྱས་པ་ལུས་ངག་ལས། །ལས་དེ་སེམས་ལས་འབྱུང་བའི་ཕྱིར། །སྐད་ཅིག་གིས་ལུས་དང་སྣང་བར་འགྱུར། །སྣང་བ་སེམས་ཀྱིས་དབང་བྱས་ཤིང༌། །རྒྱུ་རྐྱེན་རྟེན་འབྲེལ་ལས་འབྱུང་བའི་ཕྱིར། །ལས་ཇི་ལྟར་སྤྱད་པ་མི་ཟད་ཅིང༌། །གཉེན་པོ་བསྟེན་པས་འཇོམས་པར་འགྱུར། །རྐྱེན་མི་མཐུན་གནས་ནས་འབྱུང་བའམ། །ཞི་བར་བྱ་བའམ་སྒྲོལ་ལོ་ཞེས། །སྤྱི་དོན་རྣམ་གསུམ་གཞན་ལུགས་ལགས། །ཤིན་ཏུ་ཕྲ་བའི་རྣམ་པ་ཡིས། །གནས་ལུགས་ཀྱི་ངང་དུ་ལྷན་གྱིས་ཞི། །མདའ་གཞུ་ལྟ་བུའི་སྦྱོར་བ་ཡིས། །རྒྱ་མཚོ་ཆེན་པོའི་ཕ་རོལ་བརྒལ། །མེ་དཔུང་འབར་བ་ཆེན་པོ་ཡིས། །དངོས་པོ་མ་ལུས་ཐལ་བར་བརླག །འབར་བའི་མགོ་བོ་མི་བཟད་པས། །སྟེང་གི་ཆུ་རྒྱུན་འབབ་པ་གཅོད། །རྒྱ་མཚོ་ཆེན་པོར་བྱིང་བའི་ཚེ། །རྣམ་དག་ནམ་མཁའི་མཐོང་ཁུང་དབྱེ། །ཅིས་ཀྱང་མི་ཕན་འཆི་གྱུར་ན། །ངེས་པར་འཕོ་བའི་གདམ་ངག་བརྩམ། །ཚེ་ཟད་པའི་མཐའ་རུ་མི་ཕྱིན་ན། །རྩ་རློན་ལག་པས་དཀྲུགས་པ་ལྟར། །སྨྱོ་འབོག་སྙིང་རླུང་གི་གནོད་པ་འབྱུང༌། །ཚེ་དང་ལས་ཟད་མཐར་ཐུག་ན། །ཆུ་ཁམས་ཟད་པའི་རྩ་དང་འདྲ། །འདི་བརྒྱུད་པའི་གདམས་ངག་ཉིང་ཁུ་ཡིན། །རྒན་པོ་མཛེ་པོ་རྟེན་ཞན་ལ། །བཙན་ཐབས་ཀྱི་འཕོ་བ་གསུངས་པ་དེ། །ངེས་པར་སྡུག་གྲིར་ཤི་བས་ན། །རབ་ཏུ་བྱུང་བས་མི་བྱ་གསུང༌། །གནད་ལྔ་དང་ལྡན་པའི་འཕོ་བ་འདི། །ཁྱད་པར་ཀུན་ལས་འཕགས་པའི་ཕྱིར། །ཡུལ་དང་བསམ་པ་རྩ་དང་རླུང༌། །དུས་ཀྱི་གནད་ཀྱིས་ཚེགས་མེད་པར། །དཔལ་རྡོ་རྗེ་འཆང་གི་གོ་འཕང་ཐོབ།།

།།གནས་ལས་བྱུང་བའི་གྲིབ་སེལ་གྱི། །གདམས་པ་དཔག་མེད་གསུངས་ན་ཡང༌། །ཐལ་ཚན་ཆུ་གྲང་གི་སྦྱོར་བ་དང༌། །རིམ་ཅིག་བྲི་དང་བསྟན་པར་བྱ། །བདག་གིས་ཏིང་འཛིན་རྩེད་མོ་ཡིས། །བྲག་ལ་མི་མཐུན་ཕྱོགས་རྣམས་འཕོས། །དེ་ལ་མེ་ཡི་སྦྱོར་བ་བྱས། །འབྱུང་བ་བཞི་པོ་འདྲ་བར་གདའ། །ངེས་པར་ཕ་ཕོགས་ཡིན་པའི་ཕྱིར། །ཅིས་ཀྱང་འབྱུང་བར་ངེས་པས་ན། །ཏིང་ངེ་འཛིན་གྱིས་ལེན་བྱེད་ཅིང༌། །ཏིང་འཛིན་གཅིག་པུས་སེལ་བ་ཡིན། །མོས་གུས་ལྡན་པའི་སློབ་མ་དེ། །དྲུང་དུ་ཕྱིན་དང་མ་ཕྱིན་མེད། །ཤིན་ཏུ་གཅེས་པར་གྱུར་ན་ནི། །དུས་ཡུན་རིང་གཅེས་པར་མཛད་པ་ཡིན། །མི་གཅེས་མྱུར་དུ་ཕྱུང་ངམ་སྙམ། །སྤྱིར་ཕན་དང་བདེ་བ་ཐམས་ཅད་ཀུན། །བསྐྱེད་པར་བྱེད་པའི་གདམས་ངག་ནི། །རིག་པར་ལྡན་པའི་ས་ག་མས། །རི་དྭགས་འཛིན་གྱི་རིམ་འགྲོ་ལྟར། །བརྟགས་ཤིང་དཔྱད་པས་རྟོག་པ་ཡིས། །ཕན་པ་བསྐྱེད་བྱེད་དེ་བསྟན་པས། །ནད་དང་སྡུག་བསྔལ་དག་ལས་ཐར། །འཚོ་བྱེད་སྨན་པའི་རྒྱལ་པོ་ཡིས། །ས་ཡི་སྟེང་འདི་སྨན་གྱིས་གང༌། །ཐམས་ཅད་རྟོགས་པས་མཁས་པ་ཡིན། །འདི་འཇིག་རྟེན་རིག་བྱེད་ཐམས་ཅད་དང༌། །ཐུབ་པའི་དམ་ཆོས་མ་ལུས་པ། །ཐོག་མ་བར་དང་མཐར་དགེ་གང༌། །དང་པོར་དགེ་བ་བར་དང་མཐར། །དགེ་བ་གཅིག་པུར་འགྱུར་བ་འདི། །མྱོང་བ་ཅན་གྱི་དམ་ཆོས་ཡིན།། །།རྫས་ཀྱི་རྟེན་འབྲེལ་ཤེས་པ་དེ་མཆོག་ཡིན་ནམ་སྙམ་ན། ཕྱི་རོལ་རྟེན་འབྲེལ་མ་ལུས་པ། །མོ་བོན་ཇུ་ཡག་དང་ཁྱད་པར་མེད། །བདག་ལ་ལོ་གསུམ་བར་དུ་བྱུང༌། །བདག་ནི་ཤིན་ཏུ་གསང་དམ་པས། །ཕྱི་རོལ་དུ་མ་ཤོར་བསམ་པའི་གནད། །མི་རྟག་རྟེན་འབྲེལ་གོ་བའི་ཕྱིར། །ཐུབ་པའི་གསུང་རབ་ཐམས་ཅད་ཀྱིས། །དམ་པའི་ཆོས་སུ་ཕེབས་པ་ཡིན། །རླུང་གི་སྟོབས་ཀྱིས་བསལ་བ་ལས། །སྐྱོན་དང་ཡོན་ཏན་གང་ཡང་མིན། །སྣང་ཞིང་ཤེས་པ་དེ་དག་ཀུན། །མཁྱེན་པའི་ཡེ་ཤེས་ཁྱད་པར་མེད། །འཁོར་བ་སྡུག་བསྔལ་རྒྱ་མཚོ་དེ། །ཕྱག་རྒྱ་ཆེན་པོར་ཡོང་བ་ལས། །རྫུ་འཕྲུལ་རྟགས་དང་མཚན་མས་མིན། །འདི་བོན་པོས་སྐྱུག་ལོག་ཡི་ཆད་ལགས།།

།།རང་གི་འཁོར་གཅེས་པ་སྙིང་པོར་གྱུར་པ་ཚེ་རིང་བར་འདོད་ན་ཇི་ལྟར་བྱ་སྙམ་ན། རྒྱ་མཚོ་ལྟ་བུའི་ཚོགས་སྐྱོང་བའི། །དགེ་བའི་བཤེས་གཉེན་ཆེན་པོ་རྣམས། །རང་དང་འཁོར་རྣམས་ཚེ་རིང་ཞིང༌། །བཀྲ་ཤིས་བདེ་ལེགས་འབྱུང་བ་དང༌། །ཁྱད་པར་བར་ཆད་མེད་འདོད་ན། །རང་བསྐྱེད་རིམ་བརྟན་པ་གཞིར་བཞག་པས། །མ་འོངས་འབྱུང་བ་ཡི་དམ་ལྷར། །བསྒོམས་པས་མཐོང་ཚད་ལྷར་འགྱུར་ལགས། ཁྱད་པར་གཅེས་པ་དེ་བཞིན་ནོ།། །།སྲོག་ཐིག་ལེར་གཞུག་པའི་མན་ངག་ནི། །ནད་དང་སྡུག་བསྔལ་ཞི་བ་དང༌། །ཏིང་འཛིན་བཟང་པོ་སྐྱེ་འདོད་པས། །དང་པོར་ཉོན་མོངས་ལམ་དུ་བཏང༌། །དེ་རྗེས་བྱང་ཆུབ་སེམས་ལས་བྱུང་བ་ཡི། །ཁམས་གསུམ་བདག་པོ་ཆེན་པོ་ཡིས། །འོད་མ་འགྲིམ་པ་ལྟ་བུ་ལ། །ཨིནྡྲ་ནི་ལ་མཚན་གྱི་འོད། །འབར་བ་རྩ་བ་ལྟ་བུར་བསྒོམ། །རླུང་ཨ་ཝ་དྷུ་ཏཱིར་ཚུད་གྱུར་པས། །མཐའ་དབུས་མེད་པར་བདེ་ཆེན་འབར། །སེམས་ནི་གཟུགས་ཀྱི་ཁམས་ཉིད་དེ། །འོད་གསལ་ཁམས་གསུམ་ངོ་བོ་ཉིད། །དེ་རྒྱུན་ཆད་མེད་པར་བསྐྱང་བར་བྱ།། །།གཞན་གྱིས་གནོད་པ་བྱས་པ་ལ་བྱམས་སྙིང་རྗེ་བསྒོམས་པས་དེ་འཆི་བ་ངེས་པར་འདུག་པས་མི་འཆི་བའི་ཐབས་ཡོད་དམ་སྙམ་ན། འཁོར་འདས་མཉམ་ཉིད་རྟོགས་གྱུར་པས། །ཕན་དང་གནོད་པ་འབྱུང་བ་དང༌། །བྱམས་དང་སྙིང་བརྩེ་ཡོད་པར་གཅིག །ངེས་པར་ཕུང་བར་གྱུར་པ་ཡིན། །མ་འོངས་དུས་སུ་ཐུགས་རྗེས་བཟུང༌། །དེ་ལས་གཞན་པའི་གདམས་ངག་མེད། །མ་བསྒོམས་དུས་སུ་འབྱུང་བ་དེ། །དམ་ཆོས་ཕྱག་རྒྱ་ཆེན་པོ་ཡིན། །བསྒོམས་པས་ཉམས་སུ་མྱོང་བ་དེ། །རྣལ་འབྱོར་ཏིང་འཛིན་ཁ་ཟས་ཡིན། །གཞན་དོན་བསྒོམས་པས་འབྱུང་བའི་ཕྱིར། །མི་མཐུན་བསལ་བས་བཅོས་པར་བྱ། །བདེ་བ་འགྲོ་བ་ཐམས་ཅད་འདྲེན། །མི་རྟོག་ཏིང་འཛིན་སྐྱེ་བའི་གནས། །ཕྱི་རོལ་ཡུལ་ལ་དམིགས་པ་དེ། །འཕྲོས་པས་རྒྱལ་བའི་ཐུགས་དམ་བསྐང༌། །སྟོང་ཉིད་ངང་དུ་གནས་པ་དེ། །བསྡུས་པས་ཡུམ་གྱི་མཁའ་ལ་འཁྱིལ། །འདི་འགྲོ་བའི་དོན་ཕྱིར་དེ་བཞིན་གཤེགས།།

།།ཚད་མེད་བཞི་སེམས་ཅན་གྱི་དུས་ན་གང་ཡིན་པ་དང༌། ཡོན་ཏན་ཅི་སྐྱེ་སྙམ་ན། བྱམས་པས་སེམས་ཀྱི་རྣམ་པར་གདུངས། །ཡི་མུག་སྙིང་རྗེ་ཆེན་པོ་ཉིད། །དགའ་བ་ཡུལ་ལ་འདོད་ཅིང་ཆགས། །བཏང་སྙོམས་རྣམ་པ་གསུམ་དུ་འདོད། །ཀུན་ཁྱབ་བྱམས་པ་ཆེན་པོའི་སེམས། །དེ་ཡི་རྗེ་འབྲངས་སེམས་ལས་བྱུང༌། །ཡོན་ཏན་སྒྲུབ་པ་མན་ངག་གནད། །སྙིང་རྗེ་གནོད་པའི་སྒོར་གྱུར་པས། །གཤེ་དང་བརྡེག་དང་འཇིགས་པར་བྱེད། །དབང་ནི་འདོད་པའི་གནས་གྱུར་པ། །དེ་བས་ལྷག་པ་ཡོད་པའི་ཕྱིར། །དེ་ཡི་རྫས་ཀྱི་སྦྱོར་བ་རྣམས། །དཔལ་ལྡན་རྡོ་རྗེ་འཆང་གིས་གསུངས། །བདེ་གཤེགས་རིགས་ལྔའི་དངོས་གྲུབ་ཀུན། །དབྱེར་མེད་རང་བཞིན་གྱིས་ལེན་གྱུར་པས། །ཕྱི་ནི་དགའ་ཞིང་ཉམས་བདེ་སྟེ། །ནང་གི་དངོས་གྲུབ་དེ་ཉིད་ཀྱང༌། །བདག་ཉིད་གཅིག་པའི་འབྲེལ་པ་ཡིས། །དོན་རྩ་བའི་རྫས་ཀྱི་གནད་དུ་ངེས།། །།ཕྱག་རྒྱ་ཆེན་པོའི་ཁྲིད་མ་གཏོགས་པའི་བསྐྱེད་པའི་ཐབས་ཡོད་དམ་སྙམ་ན། སྦྱོར་བའི་ཆོས་ཀྱི་དབང་བྱས་པའི། །བདེན་པ་གཉིས་ཀྱིས་མན་ངག་དང༌། །ཐུན་འཇོག་ཨ་རོ་ལ་སོགས་པ། །ཁོང་རང་གྲུབ་མཐའི་བྱེ་བྲག་རྣམས། །བསྒོམས་པར་གྱུར་པའི་དུས་གཅིག་ན། །ངོ་སྤྲོད་བྱས་པས་ཆོག་པ་ཡི། །གཅིག་ཏུ་འདྲེ་བའི་དུས་གནས་ཡོད། །ཉམས་སྐྱེས་པ་འདག་པར་ནུས་པ་ཡི། །རྡོ་རྗེ་འཆང་ཆེན་བླ་མ་དགོས། །འཇིག་རྟེན་མགོན་པོས་མཛད་པ་ལགས།། །།རིན་པོ་ཆེའི་བུ་སློབ་ལ། རྣམ་པར་ཐར་པ་དང་རྟོགས་པ་ཐ་དད་པར་འོང་བར་འདུག་པ་དེ་ལ་ཇི་ལྟར་བལྟ་སྙམ་ན། སེམས་ཅན་ཀུན་གྱི་ཉོན་མོངས་དང༌། །བྱང་ཆུབ་སེམས་དཔའི་སྤྱོད་པ་དང༌། །སངས་རྒྱས་རྣམས་ཀྱི་འཕྲིན་ལས་འདི། །རྒྱུ་དང་ལམ་དང་འབྲས་བུ་ཡིས། །ཐ་དད་རིམ་པ་གསུམ་དུ་གནས། །འདི་ཤེས་ཤིང་མཐོང་བས་འགྲོ་བ་ལ། །ཡུན་རིང་བསྐལ་པར་བསྒོམ་མི་དགོས། །དེ་ཉིད་མཐོང་བར་མ་གྱུར་ན། །བསྐལ་པ་ལྷག་པར་བསྒོམས་ན་ཡང༌། །འབྲས་བུ་ཐོབ་པའི་དུས་མེད་པས། །གྲངས་མེད་བསྐལ་པས་ག་ལ་ཕན། །གྲུབ་མཐའ་ཐ་དད་སྣ་ཚོགས་པ། །བཟུང་ན་ཡོན་ཏན་མི་སྐྱེ་བས། །སེམས་རྟོགས་པའི་གང་ཟག་མིན་པ་མེད། །རྟོགས་པ་དེ་ཉིད་གཞིར་གྱུར་པའི། །ཡུལ་གྱི་དངོས་པོ་རྟོགས་པ་ཡི། །བྱེ་བྲག་མཐའ་ཡས་ཚད་མེད་པས། །ཨེ་མ་རྣམ་ཐར་བསམ་མི་ཁྱབ། །དེ་ལྟར་བལྟས་པས་ཡོན་ཏན་གྱི། །ཕུང་པོ་ཆེན་པོ་ཁྱེད་ལ་སྐྱེས། །སྡེ་འཁྲུག་བྱས་པའི་གནས་ལ་སོགས། །གྲིབ་ཀྱིས་སེམས་ལ་ཕོག་གྱུར་ཅིང༌། །ཤིང་སྐམ་དང་འདྲ་བར་གྱུར་པ་ལས། །སྣང་བ་ཟིལ་གནོན་གྱི་གདམས་ངག་དགོས། །འདི་ལ་དཀོན་མཆོག་གསུམ་གྱི་རྟེན། །ཚ་ཚ་འདེབས་པ་ལ་སོགས་དང༌། །ཐུབ་པས་གསུངས་ཤིང་བྱིན་རླབས་པ། །ཟབ་མོའི་མདོ་སྡེ་བསྒྲགས་པ་དང༌། །དགེ་སློང་བཞི་སྡེ་ལ་སོགས་པར། །བྱིན་གྱིས་བརླབ་པར་ཞུ་བ་འདི། །ཕྱི་ཡི་རྟེན་ཅིང་འབྲེལ་པ་ཡིན། །ནང་ཏིང་ངེ་འཛིན་གྱི་བྱེ་བྲག་ནི། །ཐབས་དང་ཤེས་རབ་ཀྱི་བོགས་འདོན་གྱི། །མན་ངག་ལ་བརྟེན་ཟབ་མོའི་རླུང༌། །བཅོམ་ལྡན་འདས་ཀྱིས་དབུ་སྙུང་བཞེས། །སེམས་ལས་སུ་ཅུང་ཟད་རུང་བའི་ཚེ། །ཞེ་སྡང་འཕོ་བའི་བྱེད་ལས་གཅིག

།གཉིས་ཀས་འཆི་བར་བྱེད་པ་ཡིན། །སློབ་མ་རྣམས་ལ་གདམས་པ་དེ། །འདོད་ཆགས་ཞེ་སྡང་གཏི་མུག་ལ། །ཞེ་སྡང་གིས་ནི་མཐར་བྱེད་འགྱུར། །འདིར་ཡང་འདོད་པའི་ཡུལ་དེ་རུ། །ཞེ་སྡང་གི་དེ་ཡི་ལུས་སུ་འགྱུར།། །།དང་པོ་བསོད་ནམས་བྱུང་ནས་ཕྱིས་བསོད་ནམས་ཆུང་བ་དེ་རྒྱུ་གང་ཡིན་སྙམ་ན། དྲན་དང་ཤེས་བཞིན་བག་ཡོད་དང༌། །ཆོག་ཤེས་ནོར་རྣམས་དོན་གཅིག་ཕྱིར། །སྔ་མའི་ཐོག་ཏུ་མ་གནས་ནས། །ཕྱི་མ་འདོད་པའི་སྐྱོན་གྱིས་འབྱུང༌། །སྔ་མ་དེ་ཉིད་ཆོག་ཤེས་ན། །ཡོན་ཏན་ངོ་བོ་ཉིད་ཀྱིས་སྐྱེ། །ཐུབ་པའི་དམ་ཆོས་མ་ལུས་པ། །མི་ཆོས་མདུན་ཆོས་ཟབ་མོ་ཡིན། །གཤིས་ཐ་དད་དུ་ཡོད་པས་མི་འགྱུར་བར། །སྦྱོར་དངོས་གཉིས་པོ་མི་འགྱུར་ཡང༌། །རྗེས་ལ་འཁོར་བ་བསྐྱེད་པར་འགྱུར། །བསམ་པ་མི་དགེ་བའི་བསམ་པ་དང༌། །གཉིས་མེད་དབྱེ་བ་མེད་གྱུར་ཀྱང༌། །ཕྱི་མ་བསྒྲུབ་བྱེད་ལས་ཀྱིས་འབྱེད། །འདི་ཡོན་ཏན་རྒྱ་མཚོ་བསྐྱེད་པའི་གཞི།། །།མན་ངག་འདི་རྣམས་མི་བཞེད་ཡང་བསྒོམས་པས་ཕན་པར་འདུག་པ་ཅི་ཡིན་སྙམ་ན། བློ་སྦྱོང་གི་མན་ངག་ཟབ་མོ་དང༌། །བདག་ཉིད་ཆེན་པོའི་བྷ་ལིང་གིས། །ལུས་སྲོག་གཉིས་ལ་ཆགས་ཞེན་བྲལ། །ནད་དང་གནོད་པ་ལྡོག་པ་དེ། །གཤིས་འགྱུར་བ་མེད་པས་ཕན་ལགས་ཀྱང༌། །དོན་འདི་སུས་ཀྱང་གོ་བ་མེད། །སེམས་ཅན་ཀུན་གྱི་དོན་གྱི་ཕྱིར། །འཁོར་ལོ་མགོ་ལ་བཟོད་བྱ་བ། །སྡུག་ཅིང་བསྔལ་བར་དོགས་པའི་སེམས། །བཟོད་པའི་སྟོབས་ཀྱིས་ཟིལ་གྱིས་མནན། །འཁོར་ལོ་མཁའ་ལ་འཁོར་བ་དེ། །དོན་ངོ་བོ་ཉིད་ཀྱིས་མཁས་ལ་འབྱུང༌། །དེད་དཔོན་སྟོན་པའི་མན་ངག་མེད། །གལ་ཏེ་མན་ངག་ཡོད་གྱུར་ན། །ཅུང་ཟད་དེ་ལ་ལྟར་གྱུར་པས། །རང་བྱུང་བྱང་ཆུབ་སེམས་སུ་གནས། །ཕྱིར་མི་ལྡོག་པའི་ས་ཐོབ་བོ། །འདི་ཁྱེད་ཀྱི་དྲི་བ་ལ་བརྟེན་ཏེ། །དེ་རིང་གོ་བ་སྐྱེས་པ་མིན། །གནད་འདི་སྔ་ནས་མངོན་དུ་གྱུར། །སྤྱིར་འཇིག་རྟེན་མགོན་པོའི་བཞེད་པ་ཡིས། །ཕ་རྒྱུད་མ་རྒྱུད་གཉིས་ཀྱི་དོན། །བླ་མའི་གདམས་ངག་རིམ་པ་ཡིས། །དོན་འདི་འབྱུང་བར་གྱུར་པ་དེ། །ཞི་གནས་ཏིང་འཛིན་བཟང་པོ་ཡིན། །དེ་སྤྲོས་མེད་འོད་གསལ་དུ་རྟོགས་གྱུར་པས། །ལྷག་མཐོང་ཏིང་འཛིན་དག་པ་ཡིན། །ཕུན་ཚོགས་ཡོན་ཏན་མ་ལུས་པ། །བྱང་ཆུབ་སེམས་ལས་འབྱུང་བར་ངེས། །ངན་ཞིང་བརྙས་པར་གྱུར་པ་དེ། །བཟང་པོ་ཡིན་སྙམ་ང་རྒྱལ་སྐྱེ། །བཅུད་དགུ་ལྡན་པ་སྣོད་བྱས་ན། །མེ་ཡི་ནང་དུ་བསྲེགས་པས་དྲི་ངན་བྱུང༌། །གོས་བཟང་པོ་འདོད་ཀྱང་མ་རྙེད་དེ། །ཚད་མེད་སྙིང་རྗེ་ཆེན་པོ་ཡིས། །འགྲོ་བའི་དོན་ཕྱིར་འབད་པ་དེས། །ཕུན་ཚོགས་ཡོན་ཏན་རྒྱ་མཚོ་བྱུང༌།།

།།མིའི་ལུས་དགེ་བ་བཅུས་འགྲུབ་པ་ལ་ཆགས་སྡང་གིས་མཚམས་སྦྱར་བའི་རྒྱུ་གང་ཡིན་སྙམ་ན། ཁམས་གསུམ་འཁོར་བའི་སེམས་ཅན་རྣམས། །ལས་དགེ་དང་མི་དགེ་ལུང་མ་བསྟན། །ཆགས་སྡང་རྨོངས་གསུམ་ཀུན་གྱིས་བསྐྱེད། །སྐྱེ་མེད་ཆོས་སྐུས་འཁོར་བ་སྤོང༌། །བྱམས་པ་བྱང་ཆུབ་སེམས་ཉིད་ལ། །འཁོར་གསུམ་དུ་རྟོག་པ་མ་རིག་པ། །དེ་དང་མཐུན་དང་འགལ་རྐྱེན་གཉིས། །ཆགས་ཤིང་སྡང་བ་ཁྱད་པར་ཆོས། །འཁོར་བ་སྐྱེད་བྱེད་བྱེད་པའི་གཞི། །མི་གནས་མྱ་ངན་འདས་པའི་བདག །སངས་རྒྱས་རྣམས་དང་སེམས་དཔའ་དང༌། །འཁོར་འདས་ཐམས་ཅད་འདི་ལས་བྱུང༌། །འདི་ནི་རྨད་དུ་བྱུང་བའི་ཆོས། །དགེ་སྦྱོར་ལ་མཉམ་པར་བཞག་དུས་སུ། །བར་ཆད་བདུད་ཀྱི་ཚོགས་འབྱུང་བ། །དེ་ཉིད་ཆོམས་པར་མ་གྱུར་ན། །ཕྱིས་ཀྱི་བཀྲེན་རྙིང་ལྡང་བར་འགྱུར། །བླ་མེད་དབྱེ་དགོན་སྤོངས་པ་རུ། །ཐབ་ཏུ་འོང་བས་འབྲུམ་བུ་བྱུང༌། །སལ་སིལ་དང་ཁྲུལ་མ་བྱས་པས་ལྡོག །འདི་ལ་བྱང་ཆུབ་སེམས་ཉིད་དང༌། །ཆོས་ལྔ་དེ་དག་ཡིན་གྱུར་ཀྱང༌། །དངོས་པོ་དེ་ཉིད་ཕྱག་རྒྱ་ཆེ། །ཡི་དམ་ལྷ་རུ་གྱུར་པ་ཡིས། །སྔ་མ་བྱང་ཞིང་ཕྱིས་མི་འབྱུང༌། །དེ་ཕྱིར་དངོས་པོ་རེ་རེ་ཡང༌། །རྒྱལ་བ་རིགས་ལྔར་གྱུར་པའི་ཕྱིར། །རིགས་ཀྱི་དབྱེ་བ་བསམ་མི་ཁྱབ།། །།ཕྱི་ཡུལ་གྱི་དངོས་པོ་ནང་དུ་ཏིང་ངེ་འཛིན་བསྐྱེད་པར་བྱེད་པ་ནི། ཕྱི་རོལ་རྟེན་འབྲེལ་མ་ལུས་པས། །རང་གཞན་སྒྲུབ་པར་བྱེད་པ་འདི། །ཐུབ་པ་ཆེན་པོས་མཁྱེན་པ་ཡིན། །བདེ་ཆེན་སྐྱེ་བའི་གནས་དྲོས་པས། །བྱིན་རླབས་མ་ཡིན་ངོ་བོ་ཉིད། །རྟེན་འབྲེལ་གྲུབ་པས་འབྱུང་བ་དེ། །དཔལ་བིརྺ་ཆེན་པོའི་བཞེད་པར་གདའ། །འོན་ཀྱང་འགྲིག་དང་བསྒྲིག་མཁན་གང༌། །དཔལ་ལྡན་ནཱ་རོ་པཎ་ཆེན་གྱིས། །སྟོང་ཉིད་སྙིང་རྗེ་ཡིན་ཞེས་གསུངས། །ཁྱེད་ཀྱིས་ཅིས་ཀྱང་འདི་གཉིས་ལས། །གཞན་པའི་དམ་ཆོས་མ་ཚོལ་ཅིག། །།བྱ་བ་འགྲུབ་པའི་རྒྱུ་གང་ཡིན་སྙམ་ན། སྤྱིར་ཤེས་པའི་སྟོབས་ལ་གནས་པ་ཡི། །བྱ་བ་དང་བྱེད་པ་རྒྱ་ཆེན་འགྲུབ། །མཐོ་དམན་བྱ་བ་ཐམས་ཅད་ལ། །བདག་འཛིན་བཏང་བས་ཕྱལ་གྱིས་འགྲོ། །ཁྱེད་ཀྱི་ཐོག་ཏུ་དེ་འདྲ་བའི། །བྱ་བ་བྱུང་བ་ཇི་ལྟར་བསྒྲུབ། །གཅིག་པུ་གཉིས་སུ་མེད་པ་རུ། །རི་ཁྲོད་དགོན་པར་ཤད་ཀྱིས་འགྲོ། །དེ་བྱ་བར་དཀའ་བའི་སྤྱོད་པ་ཡིས། །དེ་ཡང་ཉོན་མོངས་སེམས་ཀྱིས་མིན། །དམ་པའི་ཆོས་ལ་བསྒྲུབ་པ་བྱས་གྱུར་ན། །ཕུན་སུམ་ཚོགས་པ་ཀུན་གྱིས་འདུ། །སྐྱུ་ར་ཡོན་བདག་ཉ་བཟང་གིས། །ཇ་ཞོ་ལྔ་ལ་ཡི་ཆད་དེ། །སྒྲུབ་པ་བྱས་པ་ཞེ་སྡང་ཡིན། །ཐུན་མོང་མ་ཡིན་གདམས་པ་ནི། །ཇི་ལྟར་བསྟན་དང་བཤད་པ་དང༌། །ལོ་རྒྱུས་མཐོ་དམན་ཐམས་ཅད་ཀུན། །རྩ་བར་གྱུར་པ་འདི་ལས་མེད། །མི་མཐུན་གནོད་པ་ཚན་ཆེན་ལ། །གཟུང་འཛིན་བྱས་ཤིང་བྲོས་ན་ཡང༌། །ཕྱི་ཕྱིར་འཇིགས་པ་ཆེན་པོ་སྐྱེ། །དེ་ཉིད་ཀྱི་ཐོག་ཏུ་བསྡད་ནས་ཀྱང༌། །ལམ་དུ་བཏང་བའི་མན་ངག་དང༌། །བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་ཡིས། །ཡོན་ཏན་རྒྱ་མཚོར་དཔུངས་ཀྱིས་འགྱུར། །ཉོན་མོངས་དུག་གི་དམག་ཚོགས་དེ། །གཉེན་པོ་ཡེ་ཤེས་རྡོ་རྗེས་འཇོམས། །བཅོམ་ལྡན་རྡོ་རྗེ་འཆང་ཆེན་དེས། །ཁྲོ་གཏུམ་རྔམ་པས་གདུག་པ་སྒྲོལ། །ཀུན་བཟང་ཆོས་དབྱིངས་ཁྱབ་པར་ཡང༌། །ཞི་བའི་བདག་ཉིད་ལྷུན་གྱིས་གྲུབ། །ཐུབ་མཆོག་བླ་མ་མཉེས་བྱའི་ཕྱིར། །གུས་པའི་བདག་ཉིད་ཕྱི་བཞིན་འབྲང༌། །ཕྱི་རོལ་ཡུལ་གྱི་རྐྱེན་དབང་གིས། །སྐྱེད་བྱེད་བསམ་པ་དེ་ཡི་ལུས། །གཅིག་དང་དུ་མར་སྣང་བའོ།།

།།ལར་གྱི་བྱ་བའི་འདུག་ལུགས་ཀྱིས། །དབྱིངས་འདི་བྱས་ན་བསྡད་པ་སྟེ། །དངོས་པོར་གྱུར་པ་ཅི་ཡང་རུང༌། །བྱ་བྱེད་མ་ལུས་ཐམས་ཅད་ལ། །མ་བྱས་དབྱིངས་སུ་གློད་པས་གྲུབ། །སྟོང་པ་ཉིད་ལ་མཉམ་བཞག་པས། །ཤེས་བྱ་ཀུན་ལ་ཐོགས་པ་མེད། །རིག་བྱ་རིག་བྱེད་མེད་པ་སྟེ། །བཟོ་རིག་པ་ཡིན་ཞེས་བླ་མས་གསུང༌། །གློད་དང་སྒྲིམ་པ་རབ་སྤངས་ནས། །སྤྱིར་མཐའ་དང་བྲལ་ན་ལེགས་པར་འགྱུར། །དམིགས་པ་མོས་གུས་སྟོབས་སུ་འབྱུང༌། །མོས་པ་མྱོང་བ་སྐྱེས་ན་ཐོབ། །སྙན་ཅིང་མཇེབ་པའི་དམ་པའི་ཆོས། །དཔག་ཏུ་མེད་པ་བཤད་ན་ཡང༌། །མོས་གུས་མེད་པར་གྱུར་པ་དེ། །ཤིན་ཏུ་སྐོམ་པས་གདུངས་པ་ལ། །མེ་ལ་བསྟེན་ཅེས་སྨྲས་པས་ཉེས། །ཆུ་བསིལ་འཐུང་ཞེས་བསྟན་ན་གོ། །དེ་ཉིད་མྱོང་བའི་མན་ངག་དེས། །ལུས་སེམས་གཉིས་པོ་ཚིམ་གྱུར་ནས། །ཅིས་ཀྱང་ཕན་བཏགས་དྲིན་དུ་གོ། །ཉམས་མྱོང་ལྷ་ལ་སྐྱེས་པ་དེ། །རྒད་པོ་རྒན་མོ་མཛེ་མོའང་རུང༌། །རྩ་བའི་བླ་མ་དམ་པ་ཡིན། །དེ་ཅིས་ཀྱང་སྤོང་བར་མི་འགྱུར་རོ། །བུ་ཅིག་ཁྱེད་ཀྱི་དམ་ཆོས་ལ། །ནན་ཏན་འབད་པར་བྱ་བར་རིགས། །ངས་ནི་དཀའ་ལས་སྡུག་བསྔལ་གྱིས། །ཆོས་འདིའི་གོ་བ་རྙེད་པ་ཡིན། །ངས་དཀའ་བས་བསྒྲུབས་པའི་མན་ངག་གནད། །ཁྱེད་ལ་ནན་ཏན་ཆེན་པོས་གདམས། །ལེགས་པར་གཡོས་པའི་ཁ་ཟས་ལ། །ཟོས་པས་ཆོག་པའི་དུས་དང་འདྲ། །དེ་ཕྱིར་འབད་པ་ཐམས་ཅད་ཀྱིས། །བསྒྲུབ་ལ་ནན་ཏན་འབད་པར་ཞུ། །གདམས་ངག་མན་ཆུང་གི་མགོ་བསྐོར་དང༌། །ཚིག་དང་ཐ་སྙད་ཀྱི་སྤྲོས་པ་ལ། །ཟབ་ཅིང་རྒྱ་ཆེ་ཆོས་ཀྱི་གནད། །འབྱུང་བར་གྱུར་པ་མ་ཡིན་ཏེ། །ཚིག་ཕྲེང་རི་བོ་བསྣོལ་བའི་བར། །དོན་མཉམ་ཉིད་ཡངས་པའི་ཡངས་ཐང་ཡོད། །སྟོན་པའི་དམ་ཆོས་བསྡུས་པའི་དོན། །འཇིག་རྟེན་མགོན་པོའི་ཐུགས་དགོངས་མཆོག །བྱང་ཆུབ་སེམས་གཉིས་མ་གཏོགས་པ། །ཚིག་ཚོགས་གདམས་ངག་གི་སྤྲོས་པ་ཆོད། །བླ་མ་རྣམ་པ་སྣ་ཚོགས་ཀྱི། །གདམས་པ་ཐ་དད་སྣ་ཚོགས་པས། །རླབས་ཆེན་དོན་དུ་མི་འགྱུར་ཏེ། །རྗེ་གོང་མས་ཐམས་ཅད་ཕྱོགས་སྔར་བཞག

།ང་ཡང་གཅིག་ཏུ་དེ་རུང་འབྲང༌། །གཞན་ལ་སྣ་ཚོགས་གདམས་པ་མངའ། །མཁས་དང་རྨོངས་པའི་ཁྱད་པར་གྱིས། །སྐྱེས་ཆེན་གཉིས་ཀྱིས་མཛད་པ་ལ། །ད་ལྟ་ཁྱེད་ཀྱིས་ལྟ་བར་གྱིས། །དེ་ཕྱིར་འཇིག་རྟེན་མགོན་པོ་ཡི། །རྗེས་སུ་འབྲང་བ་ཉིད་དུ་མཛོད།། །།ལར་གྱི་རྣལ་འབྱོར་དབང་ཕྱུག་རྣམས། །བླ་ན་མེད་པའི་དཀོན་མཆོག་ལ། །ངེས་པར་སྐྱབས་སུ་སོང་བ་དང༌། །ཉོན་མོངས་རྣམ་རྟོག་སྤོང་བ་ཡི། །ཚུལ་ཁྲིམས་རྣམ་པར་དག་པ་དང༌། །སྙིང་རྗེ་ཆེན་པོ་ལས་བྱུང་བའི། །བྱང་ཆུབ་སེམས་ཀྱི་མཐུ་སྟོབས་དང༌། །ཚད་ལྡན་བླ་མ་དམ་པ་ཡི། །དབང་ལས་བྱུང་བའི་བསྐྱེད་རྫོགས་གཉིས། །སྡོམ་གསུམ་གཅིག་ཏུ་གྱུར་པ་ཡིས། །ཐོག་མ་མེད་པའི་འཁོར་བ་དང༌། །ནད་དང་གནོད་པ་སྡུག་བསྔལ་དང༌། །མི་མཐུན་བར་ཆད་བགེགས་ཀྱི་ཚོགས། །བདུད་ཀྱི་སྡེ་རྣམས་བཅོམ་ནས་ཀྱང༌། །ཆོས་རྗེ་ཁམས་གསུམ་ལས་རྒྱལ་བར། །ཐོབ་པར་འགྱུར་བ་ཐེ་ཚོམ་མེད། །བུ་དེ་ཕྱིར་དམ་ཆོས་ཤེས་བྱ་ལ། །རྣམ་གཞག་ཙམ་དུ་མ་སོང་བར། །རང་རྒྱུད་དག་པ་ཤིན་ཏུ་གཅེས། །ཐོས་བསམ་སྒོམ་གསུམ་གྱི་ཤེས་རབ་ཀྱིས། །ཉོན་མོངས་ལས་སྡུག་བསྔལ་འབྱུང་བ་འདི། །མངོན་གསུམ་དུ་མཐོང་ཞིང་གོ་ན་ཡང༌། །སྤོང་བའི་ཐབས་ལ་མི་འབད་ན། །དགྲ་འབྱུང་བར་ཤེས་ཀྱང་མི་འབྲོས་པས། །རང་ཉིད་གསོད་པར་འགྱུར་དང་འདྲ། །དེ་ཕྱིར་དེ་ཉིད་བསྒོམ་པ་ལ། །བསྲུང་བཟློག་མན་ངག་ལོགས་སུ་མེད། །གལ་ཏེ་རྐྱེན་ངན་བཟློག་གྱུར་ཀྱང༌། །ལམ་དོག་པོའི་འཕྲང་དུ་ཚུད་གྱུར་ན། །མཉམ་ཉིད་སུམ་གཉིས་སུམ་ཆ་ཡི། །དོན་མ་གོ་བས་ལན་པ་ཡིན། །མཉམ་དང་ལྷག་པ་ཅིས་ཀྱང་དགོས། །དེ་ལྟར་ཉམས་སུ་བླངས་པ་ཡིས། །གཟུགས་སྣང་ཐ་དད་སྣ་ཚོགས་པ། །གཉིས་མེད་ཡེ་ཤེས་ཕྱག་རྒྱ་ཆེ། །ཚོགས་དྲུག་ལྷ་ཡི་དཀྱིལ་འཁོར་ཡིན། །མིག་ནི་ས་ཡི་སྙིང་པོ་སྟེ། །སྡུག་དང་མི་སྡུག་བར་མ་གསུམ། །པདྨ་རྡོ་རྗེ་སངས་རྒྱས་རིགས། །དེ་ཉིད་ཡུམ་ལྔའི་རང་བཞིན་ཏེ། །རིང་དང་ཐུང་དང་བར་མ་དག

།རིགས་གསུམ་དེ་ཉིད་ལྔར་གྱུར་པས། །བདེ་གཤེགས་རིགས་བརྒྱར་འགྱུར་བ་ཡིན། །དེ་དག་ཐམས་ཅད་གཉིས་མེད་ཅིང༌། །ལྷུན་གྲུབ་སེམས་ཀྱི་དེ་ཉིད་དུ། །གཅིག་པ་རིགས་གཅིག་ཏུ་གྲགས་པས། །འདི་ནི་འབྲས་བུ་མཐར་ཐུག་པ། །སེམས་ཅན་ཁམས་དང་མཉམ་པས་ན། །བསམ་མི་ཁྱབ་པའི་ཕྲིན་ལས་ཡིན།། །།དེ་ལྟར་འགྲོ་མགོན་ཞབས་དྲུང་དུ། །ཤཱཀྱའི་དགེ་སྦྱོང་བསོད་སྙོམས་པ། །རྒྱལ་སྲས་ཤེས་རབ་འབྱུང་གནས་ཀྱིས། །ལེགས་གསུང་དྲི་མེད་རྒྱ་མཚོའི་ཚོགས། །བསམ་གྱིས་མི་ཁྱབ་ཐོབ་ན་ཡང༌། །ནམ་མཁའ་ལྟ་བུར་མཐའ་མེད་ཕྱིར། །དམན་པའི་རང་བློས་འཛིན་མ་ནུས། །བརྗེད་པས་འཇིགས་པས་བསྡུས་པའི་དོན། །འཁོར་འདས་ཀུན་གྱི་སྲོག་སྙིང་རྣམས། །ཡི་གེར་བྲིས་པར་གྱུར་པ་ལ། །བླ་མ་མཁའ་འགྲོ་མ་མཉེས་ན། །ཐུགས་རྗེ་ཆེན་པོས་བརྩེར་དགོངས་ཏེ། །བྱིན་གྱིས་བརླབ་ཅིང་བཟོད་པར་བཞེངས། །བདག་ཇི་སྲིད་འཁོར་བ་མ་སྟོང་ཚེ། །མཉམ་མེད་བླ་མ་རིན་ཆེན་དང༌། །སྐད་ཅིག་ཙམ་ཡང་མི་འབྲལ་ཞིང༌། །མཉེས་པ་དམ་པས་མཉེས་པར་ཤོག །བདག་ཆོས་དབྱིངས་ཞིང་ཁམས་མ་ལུས་པར། །རྣམ་འཕྲུལ་བསམ་གྱིས་མི་ཁྱབ་རྣམས། །སྒྲིབ་པ་མེད་པར་མཐོང་བ་དང༌། །དགེ་བ་མཐའ་དག་བསྒྲུབ་པར་ཤོག །བདག་དྲི་མེད་གསུངས་པའི་དམ་ཆོས་ལ། །སྤོབས་པ་ཕུན་སུམ་ཚོགས་པ་དང༌། །མི་ཤེས་རྨོངས་པའི་སེམས་ཅན་ཀུན། །བདུད་རྩིས་ཚིམ་པར་བྱེད་པར་ཤོག །བདག་ནམ་མཁའ་མཛོད་ལ་དབང་བསྒྱུར་ཞིང༌། །བསོད་ནམས་མི་གཡོ་ལྷུན་པོ་ཡིས། །སྐྱེ་འགྲོ་ཉེ་བར་འཚོ་བ་དང༌། །མཐར་ཕྱིན་རྟག་པའི་ས་ཐོབ་ཤོག །བདག་མཐར་ཐུག་སྟོབས་བཅུ་ལ་གནས་ཤིང༌། །མི་ཟད་རྒྱན་གྱི་འཁོར་ལོ་ཡིས། །མ་ནམ་མཁའ་མཉམ་པའི་སེམས་ཅན་རྣམས། །བྱང་ཆུབ་མཆོག་ལ་འགོད་པར་ཤོག །དགེ་བ་འདིས་མཚོན་འཁོར་འདས་ཀྱིས། །དུས་གསུམ་བསགས་དང་ཡོད་པ་དེས། །བདག་དང་སེམས་ཅན་མ་ལུས་པ། །བླ་མེད་བྱང་ཆུབ་མྱུར་ཐོབ་ཤོག །རྗེ་འགྲོ་བའི་མགོན་པོ་ཆོས་རྗེ་རིན་པོ་ཆེའི་ཞལ་གྱི་བདུད་རྩི་དྲི་མ་མེད་པའི་སྙིང་པོ་ཞེས་བྱ་བ་རྫོགས་སོ།།

།། ༨༢༢༽ ༄། །ཐབས་ལམ་གནད་བདུན་མ།། བླ་མ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་ལ་ཕྱག་འཚལ་ལོ། །དེ་ལ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས། ཆོས་བསམ་གྱིས་མི་ཁྱབ་པ་གཅིག་བཀའ་བསྩལ་པ་ལས། ཐེག་པ་ཆེ་ཆུང་གཉིས་སུ་འདུས་ལ། དེ་ལ་ཐེག་པ་ཆེན་པོ་ལ་གཉིས་ཏེ། ཕ་རོལ་ཏུ་ཕྱིན་པ་དང་གསང་སྔགས་སོ། །གསང་སྔགས་ལ་རྒྱུད་སྡེ་བཞི། དེ་ལ་རྣལ་འབྱོར་བླ་ན་མེད་པའི་རྒྱུད། དེའི་དོན་ཧྲིལ་གྱིས་དྲིལ་ནས་ཉམས་སུ་ལེན་པ་ལ། ཟབ་པ་རྩ་རླུང་ཐིག་ལེ་གསུམ་ཡིན་པར་གསུངས་སོ། །དེ་ལས་རྩ་རླུང་བྱང་སེམས་ཀྱི་གནད་འདི་ལ་དོན་བདུན་ཏེ། སྒྲུབ་པ་པོ་གང་ཟག་གི་གནད། དུས་ཁྱད་པར་ཅན་གྱི་གནད། གནས་ཕུན་སུམ་ཚོགས་པའི་གནད། དབང་དུ་བྱ་བ་བྱང་ཆུབ་སེམས་བསྐྱེད་ཀྱི་གནད། གསོལ་བ་གདབ་པ་བླ་མའི་གནད། དངོས་གཞི་ཉམས་སུ་བླང་པའི་གནད། དེའི་བྲལ་འབྲས་ཀྱི་གནད་དོ། །དེའི་དང་པོ་ནི། ཆགས་གྲོལ་གཉིས་གང་ཡིན་ཡང། ལུས་ཕུན་སུམ་ཚོགས་པ་དབང་པོ་སྒོ་ལྔ་ལ་སྐྱོན་མེད་པ། ན་ཚོད་དར་ལ་བབ་པ་སྙིང་སྟོབས་ཆེ་བ། སྐད་གཅིག་ལ་སངས་རྒྱ་བར་འདོད་པ་ཞིག་གིས་ཉམས་སུ་བླང་བར་བྱ་བ་ཡིན་ནོ། །གཉིས་པ། དུས་ཀྱི་གནད་ནི་གཏུམ་མོ་འབར་འཛག་ལ་གནད་དུ་སོང་བས་འདོད་ཆགས་སྐྱེས་པའི་དུས་དང༌། ཁྱད་པར་དུ་ཉ་སྟོང་ལ་སོགས་པའི་དུས་བཞི་དང༌། བུད་མེད་མཐོང་བ་ལ་ཆགས་པ་དྲག་པོ་སྐྱེས་པའི་དུས་སུ་གནད་དུ་བསྣུན་ནོ། །གསུམ་པ། གནས་རི་ཁྲོད་དམ་དགོན་པ་དབེན་པ་སྒྲའི་ཀུ་ཅོ་དང་མི་ཚོགས་གཡེང་བ་མེད་པ་ཤིན་ཏུ་དབེན་པ་གལ་ཆེ་བ་ཡིན་ནོ། །བཞི་པ། སེམས་བསྐྱེད་ཀྱི་གནད་ནི། གང་ཉམས་སུ་ལེན་པའི་སྔོན་དུ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་རྩ་རླུང་བྱང་སེམས་ལ་གནད་དུ་བསྣུན་པར་བྱ་སྙམ་དུ་དར་ཅིག་བསྒོམ། དེས་དབང་བྱས་པའི་རྟོག་པ་ཐམས་ཅད་བྱང་སེམས་སུ་འགྱུར་བ་དང༌།

ཆགས་ཅན་ལྟ་བུ་ཡིན་ནའང་ཉོན་མོངས་པ་ཐམས་ཅད་བྱང་ཆུབ་སེམས་ཀྱིས་དབང་བྱས་པས་ལེགས་པའི་ཡོན་ཏན་བསམ་གྱིས་མི་ཁྱབ། ཉམས་པའི་སྐྱོན་ཐམས་ཅད་དེས་ཁེགས་པ་ཡིན་ནོ། །ལྔ་པ། གསོལ་བ་གདབ་པ་ནི། མདུན་གྱི་ནམ་མཁའ་འམ། སྤྱི་བོའི་སྟེང་དུ་རྩ་བའི་བླ་མ་ཡབ་ཡུམ་གྱི་རྣམ་པར་བཞུགས། བརྒྱུད་པའི་བླ་མ་དང༌། ཡི་དམ་གྱི་ལྷ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲང་ཞིང་བསྟིམ། ཕྱི་ནང་གསང་གསུམ་གྱིས་མཆོད་ལ། ཉོན་མོངས་པ་ཐམས་ཅད་བདེ་སྟོང་བསམ་གྱིས་མི་ཁྱབ་པའི་ཏིང་ངེ་འཛིན་ཕུན་སུམ་ཚོགས་པ་སྐྱེ་བར་མཛད་དུ་གསོལ། ཞེས་གདུང་པ་དང་བཅས་པས་ལན་མང་དུ་གདབ་བོ། །བདེ་ཆེན་སྐྱེ་མི་སྐྱེའི་གནད་འདི་ལ་རག་ལས། དྲུག་པ། ཉམས་སུ་ལེན་པའི་གནད་ལ་གསུམ་སྟེ། རྩའི་ངོ་བོ་གང་ཡིན་པ་དང༌། རླུང་གི་ངོ་བོ་གང་ཡིན་པ་དང༌། བྱམས་སེམས་ཀྱི་ངོ་བོ་གང་ཡིན་པའོ། །དང་པོ་རྩ་ལ་མང་ཡང་གསུམ་པོ་འདིར་འདུས་པ་ཡིན་ཏེ། གཡས་རོ་མ་ནས་ཁྲག་འབབ། གཡོན་རྐྱང་མ་ནས་དྲི་ཆུ་འབབ། དབུས་དབུ་མ་ནས་བྱང་སེམས་འབབ། དེ་ལ་ལུས་དཀྱིལ་ཀྲུང་བཅས་ནས་དྲང་པོར་བསྲང་བས། རྩ་དྲང་པོར་གནས་པར་འགྱུར་བས། ཨ་བ་དྷུ་ཏི་ལ་གནད་དུ་བསྣུན་པ་འདི་ཤིན་ཏུ་ཟབ་པར་འོང་སྟེ། དེ་ལྟར་ཡང༌། རྗེ་བཙུན་ཆེན་པོའི་ཞལ་སྔ་ནས། ཨ་བ་དྷུ་ཏཱིའི་སྟོང་ར་འདི། །སྟོང་རའི་ནང་ནས་མཆོག་ཏུ་གསུངས། །ཅེས་སོ། །གཉིས་པ་རླུང་ལ་མང་ཡང་གསུམ་དུ་འདུས་པ་ཡིན། སྣ་བུག་གཡས་ནས་རྒྱུ་བའི་རླུང་དེ་རྩོལ་བ་ཞེས་བྱ་སྟེ་སྡུག་བསྔལ་བསྐྱེད་པར་བྱེད་དོ། །གཡོན་ནས་རྒྱུ་བའི་རླུང་སྲོག་ཞེས་བྱ་སྟེ། བདེ་བ་སྟེར་བར་བྱེད་དོ། །ཆ་མཉམ་དུ་རྒྱུ་བ་དེ་ཡེ་ཤེས་ཀྱི་རླུང་ཡིན་ཏེ། དེ་ལ་གནད་དུ་བསྣུན་པས་ཡོན་ཏན་གྱི་ཚོགས་དཔག་ཏུ་མེད་པ་བསྐྱེད་པར་བྱེད་དོ། །དེ་ལྟར་ཡང་སློབ་དཔོན་ཨརྻ་དེ་བའི་ཞལ་སྔ་ནས། རླུང་གི་དེ་ཉིད་རབ་རྟོགས་ནས། །སེམས་ཀྱི་དེ་ཉིད་རྟོགས་པར་འགྱུར། །ཞེས་སོ། །གསུམ་པ་བྱང་སེམས་ནི།

འདོད་ཆགས་ཆེན་པོ་སྐྱེས་པའི་དུས་སུ། སྐྱེས་པ་དང་བུད་མེད་དང་དུད་འགྲོ་དང༌། དེ་རྣམས་ལ་རང་དབང་མེད་པར་འཛིང་སྙིང་འདོད་པ་འབྱུང་སྟེ། དེ་ལ་བྱང་སེམས་ཟེར། ཆགས་པ་དེ་ཉིད་ལ་གསང་སྔགས་ནས་བདེ་བ་ཟེར་བས། ཕ་རོལ་ཏུ་ཕྱིན་པ་ནས་འདོད་ཆགས་སམ་ཉོན་མོངས་པ་ཟེར་བས། ལམ་ཉེ་རིང་གི་ཁྱད་པར་ཡང་དེ་ཡིན། དེ་ལ་གནད་དུ་བྱེད་པ་ལ་གསུམ་སྟེ། རབ་ཀྱི་ཕྱག་རྒྱ་ཆེན་པོར་ངོ་སྤྲད་པ་དང༌། འབྲིང་གིས་དངོས་གྲུབ་ཏུ་འཁྱེར་བ་དང༌། ཐ་མས་གེགས་སེལ་དུ་བྱ་བ་དང་གསུམ་མོ། །དང་པོ་ནི་གོང་ལྟར་དུ་སྐྱེས་པའི་དུས་སུ། ཕྱག་རྒྱ་ཆེན་པོ་རྒྱུ་ཕྱམ་ཕྱམ་བསྒོམས་པས་ཐིག་ལེའི་དྭངས་མ་ཐམས་ཅད་ཏིང་ངེ་འཛིན་དུ་གྱུར་ནས། ཡོན་ཏན་བསམ་གྱིས་མི་ཁྱབ་པ་འཆར་རོ། །གཉིས་པ་འབྲིང་གིས་སུམ་ཁྲིད་ལྟར་འདོད་ཆགས་ཀྱི་རྟོག་པ་དེ་མ་ཤོར་ཕར་ཕུར་ཚུགས་སུ་བསྒོམས་ཏེ། འདོད་ཆགས་ཀྱི་རྟོག་པ་དེ་ཤོར་ན། དངོས་གྲུབ་ཤོར་བ་ཡིན་པས་འབད་པ་ཆེན་པོས་ཉམས་སུ་བླང་ངོ༌། །གསུམ་པ་གེགས་སེལ་བྱ་བ་ནི། རྣལ་འབྱོར་པ་རླུང་བསྒོམས་པའི་དུས་སུ་རྩ་མོ་རྩར། རླུང་ཕོ་རླུང་ཞུགས་པས་ཐ་མལ་པའི་འདོད་ཆགས་པས་ཀྱང་བཅུ་དྲུག་ཆར་ཡང་མི་ཕོད་པའི་ཆགས་པ་ཚུགས་ཐབས་མེད་པ་སྐྱེས་པའི་དུས་སུ་བསྒོམ་པ་ཡིན་ཏེ། དེ་ལ་དང་པོ་རླུང་ལ་འདི་ལྟར་བྱང་བར་བྱ་སྟེ། ལུས་ཀྱི་འཁྲུལ་འཁོར་གཏུམ་མོ་ལྟར་རམ། ཡང་ན་དཀྱིལ་ཀྲུང་དུ་བྱས་ལ། འོག་སྒོ་འཁོར་བའི་རྒྱུན་ཐག་གཅད་པ་ཞེས་བྱ་སྟེ། སྒྲོ་བཤང་གཉིས་ཀྱི་བར་རུས་པའི་སྟེང་ན་བྱང་སེམས་རྒྱུ་བའི་རྩ་ཡོད་པས། རྐང་པའི་རྟིང་པས་ཙིར་གྱིས་མནན། ལག་པའི་མཐེ་བོང་གཉིས་ཀྱིས་སྲིན་ལག་གི་རྩ་བ་མནན་ཅིང་ཁུ་ཚུར་བཅངས་ཏེ་འཁྱུད་པའི་ཚུལ་དུ་བྱ། རྐང་པའི་སོར་མོ་རྒྱུ་ཞབས་སུ་བསྐུམ་པར་བྱའོ། །དེ་ནས་རླུང་གི་གནད་དང་སེམས་ཀྱི་དམིགས་པ་ནི། རྩ་དབུ་མ་གསལ་གདབ། གསང་གནས་རྡོ་རྗེའི་རྩ་བར་ཧཱུཾ་དཀར་པོ་ཞིག་བསམས་ལ། ངག་ཏུ་ཧཱུཾ་ཞེས་རིང་བ་དང༌།

ཧཱུཾ་ཞེས་ཐུང་བའི་དུས་སུ་ཧཱུཾ་གིས་རླུང་སེམས་གཉིས་འདུས། དེ་ནས་ཡར་ཧྲིལ་གྱིས་སྤྱི་བོ་བདེ་ཆེན་གྱི་འཁོར་ལོར་འགྲོ་ཡང་འགྲོ་ལ་སྤུངས་ཀྱིས་སོང་བར་བསམ་ཞིང་སྤྱི་བོའི་སྟེང་དུ་རིག་པ་བྱང་ཆུབ་ཀྱི་སེམས་འདི་འཛིན་མེད་རྟོག་མེད་དུ་མ་ཡེངས་པར་རླུང་བཟུང་བར་བྱའོ། །དེ་ནས་ཡང་འཁོར་ལོ་བཞི་རིམ་པ་ལྟར་ཡར་མར་དབབ། ཡང་ཡར་ཐེན། དེ་ལྟར་ཡར་སྦྱོང་མར་སྦྱོང་བྱས་ལ་རྗེས་སམ་སྐབས་སུ་ལུས་ཀྱི་འཁྲུལ་འཁོར་གྱིས་རླུང་དང་བྱང་སེམས་ལུས་ལ་ཁེངས་པར་བྱའོ། །དེ་ལྟར་ཡང་ཡང་སྦྱངས་པས། འབྱོངས་པའི་རྟགས་རྒྱུན་ཇེ་ཆུང་ཇེ་ཆུང་རྒྱུན་འཆད། མ་ཆད་ཀྱང་ཉུང་དུ་འགྲོ། རྡོ་རྗེ་སྦུབས་སུ་ནུབ། ཐིག་ལེ་ཕྱིར་ལན་གཅིག་ཀྱང་མི་འཆོར་རོ། །དེ་ནས་འདོད་ཆགས་ཚན་པོ་ཆེ་སྐྱེས་པའི་དུས་སུ། །གོང་ལྟར་ལུས་ཀྱི་འཁྲུལ་འཁོར་དང༌། རླུང་གི་བྱེད་པ་དང༌། སེམས་ཀྱི་དམིགས་པ་གསུམ་གྱིས་གནད་དུ་བསྣུན་ལ་ལུས་དགྲམ་ཞིང་ཕྱག་རྒྱ་ཆེན་པོ་བདེ་སྟོང་མཐའ་དབུས་མེད་པའི་ངང་ལ་འབྱམས་སུ་གཞུག དེ་ལྟར་ཡང་འདོད་ཆགས་ཉིད་ཀྱིས་འདོད་ཆགས་འདག་ཅེས་པའམ། དེ་ཡང་རབ་ཏུ་མི་གནས་པའི་རྒྱུད་ལས། རྩ་བའི་བདེ་བ་གང་ཡིན་པ། །འཁོར་བའི་གནས་སུ་བསྒོམ་པར་བྱ། །ཤེས་རབ་མཆོག་གི་མདའ་དག་གིས། །རྟོག་པའི་རྒྱུན་ལ་རབ་ཏུ་འབིགས། །ཞེས་པའོ། །བདུན་པ་བྲལ་འབྲས་ལ་གཉིས་ཏེ། སྒྲིབ་པ་འདག་ཚུལ་དང་ཕན་ཡོན་དང་འབྲས་བུ་ཐོབ་ཚུལ་ལོ། །དང་པོ་ནི་འདོད་ཆགས་དྲག་པོ་སྐྱེས་པའི་དུས་སུ། སྙིང་རུས་ཆེན་པོ་བསྐྱེད་ནས་ཡང་དང་ཡང་དུ་བསྒོམས་པས་ནང་དུ་རྩ་མདུད་མང་པོ་གྲོལ་ཏེ། དེའི་དུས་སུ་ལས་དང་ཉོན་མོངས་པ་དང༌། ཤེས་བྱའི་སྒྲིབ་པ་ཐམས་ཅད་རྩ་བ་ནས་འདག་པ་ཡིན་ནོ། །གཉིས་པ་རྩ་དཔའ་མོའི་རང་བཞིན་དང༌། རླུང་དཔའ་བོའི་རང་བཞིན་དང༌། ཐིག་ལེ་གཉིས་མེད་ཀྱི་རང་བཞིན་གནད་དུ་སོང་བའི་ཚེ་ན། ཚེ་རིང་བ་དང༌། ནད་ཉུང་བ་དང༌། འཁོར་འདུ་བ་དང༌། རིན་པོ་ཆེའི་རྫས་ལ་སོགས་པ་ཐམས་ཅད་འབྱུང་བ་དང༌།

མངོན་པར་ཤེས་པ་དང༌། རྫུ་འཕྲུལ་ལ་སོགས་པ་གྲུབ་ཆེན་བརྒྱད། དམིགས་པ་གང་ལ་གཏད་ཀྱང་གསལ་བ་དང༌། ཡི་དམ་གྱི་ལྷ་ཞལ་མཐོང་ཞིང༌། གསུང་ཐོས་པ་ལ་སོགས་པ་བསམ་གྱིས་མི་ཁྱབ་པ་གནད་འདི་ལས་འབྱུང་ངོ༌། །ཡང་ས་དང་ལམ་གྱི་རིམ་པ་ཐམས་ཅད་ཀྱང་སྐད་གཅིག་ལ་བགྲོད་ནས་འགྲོ་བ་ལ་ཐོགས་པ་མེད་དེ། སྤྲུལ་པའི་སྐུ་དང༌། ལོངས་སྤྱོད་རྫོགས་པའི་སྐུ་དང༌། ཆོས་ཀྱི་སྐུ་མངོན་དུ་གྱུར་བ་ཡིན་ཏེ། དེ་ཡང་ཕ་རོལ་ཏུ་ཕྱིན་པའི་སངས་རྒྱས་ལས་ཁྱད་པར་དུ་འཕགས་པ། ཟུང་འཇུག་ལོངས་སྤྱོད་རྫོགས་པའི་སྐུ་ཡན་ལག་བདུན་ལྡན་དུ་གྱུར་པ་ཡིན་ཏེ། དེ་ལ་ཡན་ལག་བདུན་ནམ། དབྱིངས་ཡེ་ཤེས་དབྱེར་མེད་པའམ། སྤྲོས་པ་ཐམས་ཅད་དང་བྲལ་བས་ན། རང་བཞིན་མེད་པའི་ཡན་ལག་དང༌། ཡེ་ཤེས་ཀྱི་སྐུ་མཚན་དང་དཔེ་བྱད་འབར་བ་ཐེག་པ་ཆེན་པོའི་ཆོས་ལ་ལོངས་སྤྱོད་པའི་རྟེན་དུ་གྱུར་པས་ལོངས་སྤྱོད་རྫོགས་པའི་སྐུའི་ཡན་ལག་དང༌། སྙིང་རྗེ་དང་སྟོང་པ་ཟུང་དུ་འཇུག་པའི་བརྡར། བཙུན་མོ་དང་ཞལ་སྦྱོར་གྱི་རྣམ་པར་སྣང་བས་ཁ་སྦྱོར་གྱི་ཡན་ལག་དང༌། ཟག་མེད་ཀྱི་བདེ་བས་རྒྱུད་ཡོངས་སུ་གང་བས་བདེ་ཆེན་གྱི་ཡན་ལག་དང༌། ནམ་མཁའ་ལྟར་མཛད་པའི་འཕྲིན་ལས་རྒྱུན་མི་འཆད་པས་རྒྱུན་མི་འཆད་པའི་ཡན་ལག་དང༌། མི་གནས་པའི་མྱ་ངན་ལས་འདས་པས། ཐབས་སྣ་ཚོགས་ཀྱི་སྒོ་ནས་གདུལ་བྱའི་དོན་མཛད་པས། ཉིད་ཀྱིས་འགོག་པ་མེད་པའི་ཡན་ལག སྙིང་རྗེས་ཡོངས་སུ་གང་བའི་ཡན་ལག་གོ། །དེ་ལས་བྱུང་བའི་བསོད་ནམས་ཀྱིས། །མ་རྣམས་བདེ་ཆེན་མྱུར་ཐོབ་ཤོག །ཐབས་ལམ་གནད་བདུན་མ་རྫོགས་སྷོ། །བཀའ་རྒྱ་དང་བཅས་པའོ། །གུ་ཧའོ།། ༨༢༣༽ 

༄། །སེང་གེའི་སྒྲ་སྒྲོགས་དེ་ཉིད་བཞི་པ།། ཕྱི་ནང་གསང་བའི་རྟེན་འབྲེལ་གྱིས། །མེ་ལོང་གཟུགས་བརྙན་གསལ་བ་ལྟར། །གང་དེ་དེ་རུ་རྟོགས་པར་བྱེད། །བདེ་ཆེན་ཟུང་འཇུག་ཕྱག་འཚལ་ལོ། །གསང་སྔགས་སྙིང་པོ་དོན་གྱི་བཅུད། །བདེ་ཆེན་དེ་ཉིད་བཞི་པ་འདི། །སྐལ་ལྡན་གང་གིས་རབ་བསྒོམ་ན། །སྐད་གཅིག་དེ་ལ་བདེ་གཤེགས་འགྱུར། །དེ་ལ་འདིར་ནི་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཐམས་ཅད་ཁྲིད་ཀྱི་རིམ་པ་ཡིན་ལ། སངས་རྒྱས་བསྒྲུབ་པར་བྱེད་པ་ཡིན་མོད་ཀྱིས། དེའི་ནང་ནས་ཚེ་གཅིག་ལུས་གཅིག་གིས། སྐད་ཅིག་གཅིག་ལ་སངས་རྒྱ་བར་བྱེད་པའི་ཆོས་གསང་སྔགས་རྣལ་འབྱོར་བླ་ན་མེད་པའི་རྒྱུད་ཡིན། དེ་ཧྲིལ་གྱིས་དྲིལ་བས། རྩ་རླུང་ཐིག་ལེ་གསུམ་ལ་འདུས་ཏེ། དེ་ལྟར་ཡང་རྗེ་བཙུན་ཆེན་པོ་ཏིལླི་པའི་ཞལ་སྔ་ནས། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་པ་དང༌། རྗེ་བཙུན་ཆེན་པོའི་ཞལ་སྔ་ནས། སེམས་ལས་གཞན་པའི་སངས་རྒྱས་མེད། །ལམ་རྩ་དང་རླུང་ལས་མྱུར་བ་མེད། །ཅེས་གསུངས་སོ། །དེ་ལ་བཞི་སྟེ། རྩའི་དེ་ཉིད། རླུང་གི་དེ་ཉིད་དང༌། བྱང་སེམས་ཀྱི་དེ་ཉིད་དང༌། བདེ་ཆེན་གྱི་དེ་ཉིད་དོ། །དེ་ལ་རྩ་ལ་དབྱེ་ན་བསམ་གྱིས་མི་ཁྱབ་སྟེ། དེ་ལ་རྩའི་དེ་ཉིད་ལུས་རིལ་རིལ་པོ་འདི་ཡིན། དེ་ཡི་དམ་གྱི་ལྷར་ཤེས་པས་གནད་དུ་བསྣུན། དེས་རྩ་ཐམས་ཅད་དབང་དུ་བྱེད་དོ། །ཡང་རླུང་ལ་དབྱེ་ན་བསམ་གྱིས་མི་ཁྱབ་སྟེ། དེ་གང་ཡིན་ན། དྲན་རིག་སྣ་ཚོགས་སུ་འགྱུ་བ་འདི་རླུང་གི་དེ་ཉིད་ཡིན། དེ་ལ་མ་ཡེངས་པར་གནད་དུ་བསྣུན། དེས་རླུང་ཐམས་ཅད་དབང་དུ་བྱེད་དོ། །ཡང་བྱང་སེམས་ལ་དབྱེ་ན་བསམ་གྱིས་མི་ཁྱབ་སྟེ། དེ་གང་ཡིན་ན། ཕྱི་ནང་གི་བདེ་བ་དེ་བྱང་སེམས་ཀྱི་དེ་ཉིད་ཡིན། དེ་ལ་བདེ་ཆེན་ལམ་སློངས་ཀྱིས་གནད་དུ་བསྣུན། དེས་ཐིག་ལེ་ཐམས་ཅད་དབང་དུ་བྱེད་དོ། །བདེ་ཆེན་ལ་དབྱེ་ན་བསམ་གྱིས་མི་ཁྱབ་ཏེ།

དེ་གང་ཡིན་ན་བདེ་སྟོང་ཟུང་འཇུག་གི་དེ་ཉིད་ཡིན། དེ་ལ་ཟུང་འཇུག་གིས་གནད་དུ་བསྣུན། དེས་ཟུང་འཇུག་བསམ་གྱིས་མི་ཁྱབ་པར་འགྱུར་རོ། །དེ་ལྟར་ན་ཕྱི་འདོད་ཡོན་ལམ་དུ་ཁྱེར་བས། ནང་གི་བདེ་བ་ཆེར་འབར་བ་སྟེ། བདེ་ཆེན་དུ་ཉམས་སུ་མྱོང་དགོས། དེ་ལྟར་མྱོང་ན་ཚོགས་ཀྱི་འཁོར་ལོ་བྱ་བའམ། གསང་སྔགས་ཀྱི་རྣལ་འབྱོར་པ་བྱ་བ་ཡིན། ཡང་བདེ་བ་ལྟར་གྱིས་རྒྱས་པའི་དུས་སུ། ཕྱག་རྒྱ་ཆེན་པོར་ཕྲིལ་གྱིས་བསྒོམ། སྟོང་པ་ལའང་བདེ་བས་བསྣུན་ལ་བསྒོམ། དེ་ལྟར་བདེ་སྟོང་ཟུང་འཇུག་ལ་ཉམས་སུ་བླངས་པས། རྗེས་ཤེས་ཐམས་ཅད་ཀྱང་བདེ་ཆེན་དུ་འཁྱེར་རོ། །དེ་ལྟར་མ་ཤེས་ན་ལུས་ཐིག་ལེའི་གོང་བུར་སོང་ཡང་དགོས་པ་མེད་ལ། སེམས་ནམ་མཁའ་ལྟར་རྟོགས་ཀྱང་སངས་མི་རྒྱ། དུག་ལྔ་ལས་མི་བྲལ་བའི་ཕྱིར་རོ། །དེ་ལྟར་བསྒོམས་པས་ཐིག་ལེ་རྒྱས་ཏེ་འཆོར་འཆོར་འདྲ་ན། བཟློག་པ་དང་དགྲམ་པ་ནི། ཞལ་ལས་ཤེས་པར་བྱའོ། །དེ་ལྟར་རྩ་རླུང་ཐིག་ལེ་ལ་གནད་དུ་སོང་བའི་རྣལ་འབྱོར་པས། སྐད་གཅིག་ལ་སངས་རྒྱ། གྲུབ་ཐོབ་དང༌། འཇའ་ཚོན་དང་རིང་བསྲེལ་འོང་བའི་རྒྱུ་དང༌། མངོན་ཤེས་རྫུ་འཕྲུལ་རིག་པ་དང༌། །ཡི་དམ་ལྷ་ཞལ་མཐོང་ཐོས་འགྱུར། །བདེ་ཆེན་སེམས་ལས་སྐྱེས་པ་ཡིས། །སངས་རྒྱས་བྱང་ཆུབ་སེམས་དཔའ་དང༌། །དཔའ་བོ་མཁའ་འགྲོ་རྣམས་ཀྱིས་ཀྱང༌། །བསྲུང་ཞིང་བྱིན་གྱིས་རློབ་པར་འགྱུར། །ནད་མེད་ཚེ་རིང་ལོངས་སྤྱོད་ཆེ། །འཁོར་འདས་མ་ལུས་དབང་དུ་བྱེད། །རྒྱུ་འབྲས་རྟེན་འབྲེལ་གོ་བ་དང༌། །རིན་ཆེན་རྫས་སོགས་འབྱུང་བར་འགྱུར། །རྟགས་བཅུ་ཡོན་ཏན་བརྒྱད་སོགས་དང༌། །སངས་རྒྱས་ཡོན་ཏན་འདི་ལས་འབྱུང༌། །རུས་པའི་རྒྱན་དྲུག་འོང་བ་ཡང༌། །འདི་ཡི་གནད་དུ་ཤེས་པར་བྱ། །དེ་ལྟར་ཕན་ཡོན་འཕེལ་བའི་རྒྱུ་དང༌། མི་ཉམས་པར་བསྲུང་བའི་དམ་ཚིག་གསུམ་རྒྱས་པར་གཞན་དུ་ཤེས་པར་བྱའོ། །དེ་ཡང་ཆོས་འདི་ལ་ཚོགས་དང་གཏོར་མ་གལ་ཆེ་སྟེ། རྩའི་དེ་ཉིད་འདི་ཡིན་ཞེས་པ་དང༌།

རླུང་གི་དེ་ཉིད་འདི་ཡིན་ཞེས་པ་དང༌། བྱང་སེམས་ཀྱི་དེ་ཉིད་འདི་ཡིན་ཞེས་པ་དང༌། བདེ་ཆེན་གྱི་དེ་ཉིད་འདི་ཡིན་ཞེས་པ་ལ་མཁའ་འགྲོ་མའི་བཀའ་རྒྱ་ཡོད་པས། གཞན་ལ་བསྟན་ན་མཁའ་འགྲོ་མས་སྙིང་ཁྲག་འཐུང་བར་འགྱུར་རོ། །གསང་བར་བྱའོ། །དུས་གསུམ་བསགས་དང་ཡོད་པའི་དགེ་བ་དང༌། འདི་ལས་བྱུང་བའི་བསོད་ནམས་ཚོགས་རྣམས་དེས། །བླ་མ་ཡི་དམ་མཁའ་འགྲོའི་ཚོགས་ལ་འབུལ། །དེ་ཡིས་འགྲོ་རྣམས་བདེ་ཆེན་མྱུར་ཐོབ་ཤོག །སེངྒེ་སྒྲ་སྒྲགས་དེ་ཉིད་བཞི་པ་ཞེས་བྱ་བ། རྫོགས་སྷོ། །བཀའ་རྒྱ་རིམ་པ་གསུམ་ཡོད་དོ། །ས་མ་ཡ་ཐ། ། 1$00003401$0000240༨༢༤༽ ༄། །འཇིག་རྟེན་མགོན་པོའི་ཟབ་ཆོས་རྣལ་འབྱོར་བཞི་ལྡན།།1$00003401$0000310 བླ་མ་དམ་པ་རྣམས་ལ་ཕྱག་འཚལ་ལོ། །ཚེ་འདི་ལ་མཆོག་གི་དངོས་གྲུབ་ཐོབ་པར་འདོད་པའི་གང་ཟག་གིས། བླ་མ་རྟོགས་པ་དང་ལྡན་པ་བྱང་ཆུབ་ཀྱི་སེམས་རྣམ་གཉིས་འདྲེས་པ་གཅིག་བཙལ། བླ་མ་ལ་སངས་རྒྱས་དངོས་ཀྱི་འདུ་ཤེས་བྱ་ཞིང༌། མོས་པ་དང་གུས་པ་རྒྱུན་མི་ཆད་པར་བྱ། དབང་པོ་རབ་ཀྱི་རྟེན་གྱི་གང་ཟག་གིས་མོས་གུས་ཙམ་ལས་རང་གི་དོན་གྲུབ་ནས་འོང༌། དབང་པོ་འབྲིང་གི་རྟེན་གྱི་གང་ཟག་གིས། མཎྜལ་དང་ཡི་གེ་བརྒྱ་པའི་བསྙེན་པ་ཟླ་བ་ཕྱེད་ཙམ་ཡན་ཆད་བྱ་སྟེ། སྡིག་པ་དག་པའི་མཚན་མ། སྐྱུགས་པ་དང༌། འཁྲུ་བ་དང༌། གོས་དཀར་པོ་གྱོན་པ་དང༌། ལུས་ལས་ཁྲག་མང་པོ་འབྱུང་བ་དང༌། རིའི་རྒྱལ་པོ་རི་རབ་ཀྱི་ཁར་ཕྱིན་པ་དང༌། རང་གི་སྟེང་དུ་ཉི་མའི་དཀྱིལ་འཁོར་ཤར་བ་དང༌། ནམ་མཁའ་ལ་སྐས་བཙུགས་ནས་འགྲོ་བ་ལ་སོགས་དུ་མ་འབྱུང༌། དེའི་དུས་སུ་ཞི་གནས་ཀྱི་ཉམས་ཞག་གསུམ་ཙམ་གྱི་བར་དུ་བཙལ། དེ་ནས་བླ་མ་ལ་སངས་རྒྱས་ཀྱི་འདུ་ཤེས་ཞག་གསུམ་གྱི་བར་དུ་བསྐྱེད་དུ་གཞུག དེའི་རྗེས་ལ་ལྷན་ཅིག་སྐྱེས་སྦྱོར་རམ། ཕྱག་རྒྱ་ཆེན་པོ་བཏབ་པས་ཅིག་ཅར་བའི་རྟེན་གྱི་གང་ཟག་གིས་སྒོམ་མེད་དུ་འགྲོ་བ་ཡང་ཡོད། ཐོད་རྒལ་བའི་རྟེན་གྱི་གང་ཟག་གིས་རང་གི་སེམས་རྟོགས་ནས་དེར་རང་གི་སེམས་ཆོས་སྐུར་ཡང་གོ། །རེས་ཉམས་མེད་པ་ཙུག་འགྲོ་བ་ཡང་འོང༌།

འདིའི་རྟོགས་པ་བཤའ་མ་བར་དོར་འཆར་གསུང༌། རིམ་གྱིས་པ་ལ་དང་པོ་རྩེ་གཅིག་དེ་ནས་སྤྲོས་བྲལ། དེ་ནས་རོ་གཅིག དེ་ནས་བསྒོམ་མེད་སྐྱེ་སྟེ། རྩེ་གཅིག་ལ་ཡང་ཉམས་བཟང་ངན་གསུམ་དུ་འོང་སྟེ། བཏབ་པ་ཙམ་གྱིས་གསལ་ཡེར་གྱིས་འོང་ལ། གསལ་བ་དེ་ཡང་རེས་བཟང༌། རེས་ངན་ན་རྩེ་གཅིག་ཐ་མ། གསལ་བ་རྒྱུན་ཆད་མེད་པར་འོང་ན་རྩེ་གཅིག་འབྲིང༌། གསལ་སྟོང་ཟུང་དུ་ཆུད་ནས་འདི་བས་བཟང་བ་བླ་མ་དང་གང་ཟག་སུ་ལ་ཡང་མེད་དེ་འོང་སྙམ་པ་རྩེ་གཅིག་རབ་བོ། །སྤྱིར་རྩེ་གཅིག་གི་དུས་སུ་ཤེས་པ་བརླན་དང་བྲལ་བའི་དུས་སུ་ང་ལ་སྒོམ་མེད་པ་ཡིན་སྙམ་པ་ཡང་ཡོང༌། ཉམས་མཐུག་པའི་དུས་སུ་འདི་བས་བཟང་བ་ལོགས་ན་མེད་སྙམ་པའང་འོང༌། རྩེ་གཅིག་རབ་ལ་ཡང་ཅིག་ཅར་བ་དང༌། ཐོད་རྒལ་བ་དང༌། རིམ་གྱིས་པ་དང་གསུམ། ཅིག་ཅར་དུ་སྐྱེ་ན་གསལ་སྟོང་གི་ཉམས་ལ་འཕེལ་འགྲིབ་མེད་པ་འོང༌། ཐོད་རྒལ་དུ་སྐྱེ་ན་མཐོ་དམན་ཤིན་ཏུ་ཆེ། རིམ་གྱིས་པ་སྒོམ་ཡུན་རིང་ཞིང་བླ་མ་ལ་མོས་གུས་ཆེ་ན་མྱུར་དུ་ཅིག་ཅར་བར་འགྱུར་བ་ལ་ཚེགས་མེད་དོ། །སྤྱིར་རིམ་གྱིས་དང་ཐོད་བརྒལ་གཉིས་ཀ་ཡང་ཉམས་མ་རྫོགས་པ་དང་ཉམས་མི་བརྟན་པ་ཡིན་པས་བླ་མ་ལ་མོས་གུས་བཤའ་མ་ཞིག་སྐྱེས་ན་ཅིག་ཅར་བར་འགྲོ་བ་ལ་ཚེགས་མེད། མོས་གུས་ལ་མཐོ་དམན་དུ་ཡོད་ན་ཉམས་མཐོ་དམན་དུ་ཡོང༌། རྩེ་གཅིག་ལས་བོགས་མ་ཐོན་ན་བོགས་འདོན་པར་བྱ་སྟེ། ཞེན་པ་གསུམ་བཏང་བ་ནི། མདུན་གྱི་ནམ་མཁའ་ལ་དུས་གསུམ་གྱི་བླ་མ་རྣམས་གསལ་ཏེ། རང་གི་ལུས་དངོས་སུ་ཅི་ནས་བཏང་སྟེ་ནང་གཏོར་བྱའོ། །ལོངས་སྤྱོད་དངོས་སུ་གཏང་བ་ནི། དགེ་འདུན་ལ་ཚོགས་བསགས། དཀོན་མཆོག་ལ་མཆོད། ཁ་འབར་མའི་གཏོར་མ་མང་དུ་བཅོལ་ལོ། །ཏིང་ངེ་འཛིན་ལ་ཞེན་པ་བཏང་བ་ནི་ཉམས་བཟང་བ་ལ་དགའ་བ་ཡང་མི་བྱ། ངན་པ་ལ་མི་དགའ་བ་སྤང་ཞིང་རྟོག་པ་མི་བསྒུག གསོལ་བ་མང་དུ་བཏབ་ཅིང་ཟབ་པའི་ཚིགས་བཅད་དང༌། ཁོ་རང་གི་ཉམས་བསྟུན་པས། ཅི་ཞིག་ལྟར་ལ་སྤྲོས་བྲལ་གྱི་རྟོགས་པ་སྐྱེ།

སྤྲོས་བྲལ་ལ་ཡང་རབ་འབྲིང་གསུམ་དུ་སྐྱེ་སྟེ། རབ་ནི་དམྱལ་བར་འགྲོ་རྒྱུ་མེད་སངས་རྒྱས་ལ་འཐོབ་རྒྱུ་ཡང་མེད། ཆོས་སྐུ་དངོས་འདི་ཡིན་སྙམ་ཞིང༌། དབང་མེད་དུ་བླ་མ་ལ་སངས་རྒྱས་ཀྱི་འདུ་ཤེས་ཐ་མ་ལ་འོང༌། ཆོས་ཀྱི་དོན་དང་གདམས་ངག་གིས་ཀྱང་ངའི་སྒོམ་འདི་ལ་མ་སློབ་སྙམ་པ་འོང༌། འཇིག་རྟེན་གྱི་ཆོས་ལ་བློ་ཤིན་ཏུ་ལྡོག ཐ་ན་རང་གི་གདམས་ངག་ལ་ཡང་ཞེན་པ་ཆུང༌། གདམས་ངག་ཐམས་ཅད་ཀྱང་རྩ་བ་བླ་མ་ལ་མོས་གུས་བསྒོམ་པ་ཁ་ཡར་གྱིས་ཆོག་ཨང་སྙམ་པའོ། །གཉིད་ཀྱི་དུས་སུ་ཡང་རང་གི་སེམས་རྟོགས་པ་དེ་ཤར་ནས་འོང༌། སྤྲོས་བྲལ་འབྲིང་པོ་སྐྱེས་ཙམ་ན་དམྱལ་བར་འགྲོ་རྒྱུ་མེད། སངས་རྒྱས་ལ་འཐོབ་རྒྱུ་མེད་སྙམ་པ་ཡང་རེས་ཡོང་རེས་མི་ཡོང་ངོ༌། །སེམས་སྐྱེ་བ་མེད་པ་རྟག་ཏུ་ཤེས་ཤིང་བསྒོམ། འདི་ཁ་ཡར་གྱི་ཆོག་སྙམ་པ་ཅུང་མེད། ཉམས་ལ་མཐོ་དམན་དུམ་རེ་འོང༌། བླ་མ་ལ་སངས་རྒྱས་ཀྱི་འདུ་ཤེས་སྐབས་སུ་འོང༌། ཕྱི་རོལ་བདུད་ཀྱི་བར་ཆད་ཀྱིས་བླ་མ་དང་གྲོགས་ལ་ཐེ་ཚོམ་ཟ་བའང་འོང༌། རེས་ཉམས་ངན་པའི་དུས་སུ་སྒོམ་རང་ལའང་ཐེ་ཚོམ་ཟ་ལ་འདི་ཆོས་ཇི་ལྟར་ཡིན་ན་སྙམ་པའང་འོང༌། དེའི་དུས་སུ་བླ་མ་དམ་པ་གཅིག་དང་མ་བྲལ་བར་བྱས་ཤིང་རང་གིས་རྟོགས་པ་ལ་བོགས་འདོན་དགོས་ཏེ། སྡུག་བསྔལ་ཅན་ལ་སྙིང་རྗེ་ཤིན་ཏུ་སྐྱེས། ཆོས་ཟབ་ཟབ་ཉན། བལྟ་བ་གླེང་སློང་བྱ། བླ་མ་ལ་ཡང་མོས་གུས་བཅོས་མ་ཚུན་ཆོད་ཀྱིས་བསྐྱེད། མཎྜལ་བྱ་ཞིང་གསོལ་བ་རྒྱུན་ཏུ་བཏབ་པས་སྤྲོས་བྲལ་ཆེན་པོ་མཐར་ཐུག་ཏུ་འགྱུར། བླ་མའི་ཁོ་བོས་སེམས་ཀྱི་ཆོད་ཆེ་བས་དེས་ན་འདི་དཀར་པོ་ཆིག་ཐུབ་ཡིན། མཐུན་པའི་ཆོས་འདི་ཉིད་ཡིན། འདི་ལས་བཟང་བའི་ཆོས་གཞན་མེད། སྤང་བྱ་སྤང་རྒྱུ་མེད། གཉེན་པོ་སྒོམ་རྒྱུ་མེད། རྣལ་འབྱོར་པ་ལུས་རྒྱ་ཡིན། དེས་རྒྱ་གཉིས་དང་སྦྱར་ཞིང་ཁོ་ལ་བརྟན་པས་ངེས་ཤེས་ཆེར་འགྲོའོ། །དབང་པོ་འབྲིང་ཡིན་པས་ཕྱི་རོལ་གྱི་བདུད་འཇུག་དོགས་ཡོད་དེ།

ང་རང་ལ་འདོན་འདིས་ཆོག་པ་ཡིན་སྙམ་པ་དང༌། བླ་མ་ཡང་མི་དགོས་སྙམ་ནས་མོས་གུས་ལོགས་པས་རྒྱུ་འབྲས་ལ་ཡང་མི་འཛེམ། སྙིང་རྗེ་དང་དད་པ་ཡང་ཇེ་ཆུང་ལ་འགྲོ་ནས་ནག་པོ་ཁ་འབྱམས་དུ་འགྲོ་བའི་དོགས་ཀྱང་ཡོད། དེ་ལྟར་སོང་ན་རྟོགས་པ་ལ་བོགས་མི་ཐོན། བསྒྱུར་བ་ཡང་མང༌། རང་རེ་ཡང་ཉེས་པ་ལ་འཇུག བདུད་ཀྱི་ལྕགས་ཀྱུས་ཟིན་དོགས་ཡོད་པས་བླ་མ་དམ་པའི་ངག་སྨན་བཞིན་དུ་བཀུར་རོ། །སྤྲོས་བྲལ་ཐ་མ་ནི་སེམས་རང་ངོ་ཤེས་ཙམ་རྟོག་པ་མ་གྲུབ་པར་ཤེས། མྱོང་བ་ནང་དུ་མ་གྲུབ་པར་མི་ཤེས། རང་གི་སེམས་ལ་བག་ཙམ་འཐོབ་ཀྱང༌། ཆོས་ཟབ་པ་དང་རྒྱ་ཆེ་བ་བལྟས་ཀྱང་མི་གོ། །རང་གི་སེམས་ངོ་ཤེས་ཀྱང་སྒོམ་མཐར་ཐུག་ཏུ་མི་ཤེས། བྱིས་པ་ཆུང་ངུས་ཟླ་བའི་དཀྱིལ་འཁོར་མཐོང་བ་དང་འདྲ། འདིའི་དུས་སུ་བླ་མ་དང་བྲལ་བའི་ཐབས་མེད། བོགས་འདོན་པར་བྱེད་པ་ནི་ཞེན་པ་རྣམས་གསུམ་བཏང༌། རང་གི་ལུས་ལོངས་སྤྱོད་གཉེན་འདུན་གསུམ་ལ་ལྟོས་པ་མེད་པར་བྱ། བླ་མ་དམ་པ་དང་གདམས་ངག་རིན་པོ་ཆེ་དང་རང་གི་རྟོག་པ་གསུམ་ལ་ཡང་དང་ཡང་དུ་ངེས་ཤེས་ཁྱད་པར་ཅན་བསྐྱེད། སྨྲ་བཅད་འམ་དབེན་པར་བསྡད། གསོལ་བ་དྲག་ཏུ་བཏབ་དེ་ལྟར་བྱས་ནས་སྐད་ཅིག་གིས་བོག་ཐོན་ནོ། །སྤྲོས་བྲལ་རང་ལ་ཡང་ཅིག་ཅར་དང་ཐོད་རྒལ་དང་རིམ་གྱིས་དང་གསུམ་དུ་གནས་ཏེ། ཅིག་ཅར་ནི་དང་པོ་རང་ནས་སྤྲོས་བྲལ་མཐར་ཐུག་པ་འཆར། ཐོད་རྒལ་ནི་རེས་མཐོ་རེས་དམའ། རིམ་གྱིས་པ་ནི་རིམ་པས་འཆར་རོ། །དུ་མ་རོ་གཅིག་རབ་ཀྱི་དུས་སུ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་མཉམ་པ་ཉིད་དུ་རྟོགས། སྣང་བ་དང་སེམས་གཅིག་ཏུ་ངེས་དོན་དམ་པའི་བདེན་པར་གོ། །མངོན་པར་ཤེས་པ་ལ་སོགས་པའང་འོང༌། རང་གི་ཡི་དམ་གྱི་དངོས་སམ། སྨིན་ལམ་དུ་ལུང་སྟོན་པའང་འོང༌། ཕྲག་དོག་རྩ་བ་ནས་ཞི། རོ་གཅིག་འབྲིང་གི་དུས་སུ་སྣང་བ་དང་སེམས་གཅིག་ཏུ་ངེས། ལུས་དང་སེམས་དང་སྣང་བ་གསུམ་གཅིག་ཏུ་འདྲེས་པའི་ཉམས་ཀྱང་སྐྱེ།

སྣང་བ་ཉིད་ཀྱང་འདི་ན་རྩི་ཤིང་ནགས་ཚལ་ཐམས་ཅད་སྣང་ཀྱང་ཚུར་རོ་གཅིག་གོ། །དེ་བཞིན་དུ་རྒྱ་མཚོ་ཆེན་པོ་རོ་གཅིག་པ་བཞིན་དུ་སེམས་ཉིད་ཀྱི་ངང་འབའ་ཞིག་ཏུ་ཐིམ། ཕྱི་རོལ་གྱི་གདུལ་བྱ་རྣམས་ལ་མོས་གུས་ཅན་ཕན་པ་དང་གནོད་པ་མི་མཐུན་པར་བལྟས་ན་ཡང་འབྱུང༌། སྒོམ་འདི་བས་ལྷག་པ་མེད་སྙམ་པ་ཡང་འབྱུང༌། དེའི་དུས་སུ་སེམས་ཅན་ཡང་རང༌། བླ་མ་ཡང་རང་སྙིང་རྗེ་བྱ་བ་མེད་མཉམ་པའི་བདུད་འོང་དོགས་ཡོད། བླ་མ་ལ་མོས་གུས་བྱ་བ་ལོགས་ན་མེད་རང་གི་སེམས་སུ་འདུག་སྙམ་པའང་འོང༌། དེ་ལ་དགོངས་ནས་བླ་མ་རིན་པོ་ཆེས་ཀྱང༌། གཞན་ཕན་གྱི་སྙིང་རྗེ་ཞེན་མེད་འདི། །ཐབས་ཀྱིས་མཆོག་ཏུ་ཙིར་གྱིས་བཟུང༌། །ཅེས་པ་དང༌། རང་སེམས་སངས་རྒྱས་སུ་རྟོགས་ཀྱང་རྡོ་རྗེ་སློབ་དཔོན་མི་སྤང༌། ཞེས་པའོ། །འདི་འང་བླ་མ་ལ་མོས་གུས་བྱས། སེམས་ཅན་ལ་སྙིང་རྗེ་བསྐྱེད། དབེན་པར་བསྡད། འདས་མ་འོངས་ཀྱི་དོན་དྲན་པ་སྤང༌། སྣང་བ་ལ་ཐུགས་ཕྲད་ཙམ་བྱ། རེས་ཚོགས་སུ་བསྡད། རེས་དབེན་པར་བསྡད། ཕྱིར་ལ་ རིའམ་ས་བསྟོད ་དམིགས་པ་ལ་དྲག་ཏུ་ཡང་རེས་བསྡད། ནང་དུ་སེམས་ལ་ཡང་བལྟ། བལྟ་མཁན་རང་ལ་ཡང་བལྟ། དེ་ལྟར་བྱས་ན་མཚོ་ལ་ཁ་བ་བབས་པའམ། ནགས་མཐུག་པོ་ལ་མེ་ཤོར་བའམ། དུག་ལྔ་སྨན་དུ་བསྒྱུར་བའམ། རྒྱ་མཚོ་ཆེན་པོའི་རླབས་ཞི་བ་བཞིན་དུ་རབ་ཏུ་འགྲོ་བ་ལ་ཚེགས་མེད། རོ་གཅིག་ཐ་མ་ནི་རང་གི་ལུས་སེམས་སྣང་བ་གསུམ་དབྱེར་མི་ཕྱེད། རེས་སེམས་སུ་འདུག་པ་ཙུག་འོང༌། རེས་དབྱེར་མེད་བྱེད་པ་ལ་ངེས་མེད། ས་ལ་སོགས་པ་སྲ་འཐས་ཅན་དུ་ཡང་སྣང༌། ཕྲག་དོག་སྤོང་མི་ནུས། ལས་རྒྱུ་འབྲས་ལ་མི་འཛེམ། སྔོན་གྱི་ཤེས་པ་དང་རང་གི་ཤེས་པ་གཉིས་ལ་ཁྱད་མེད་སྙམ་པ་ཡང་རེས་འོང༌། ཆོས་བྱེད་པ་ལ་ལྐོག་མི་ཐུབ། རེས་མཁའ་ལྟ་ཙ་ན་མཐར་ཐུག་འདི་རང་ཡིན་སྙམ་པའི་ཉམས་སྐྱེ། བོགས་འདོན་པར་བྱེད་པ་ནི་ཁྱད་པར་དུ་ཡང་སྣང་བ་ལ་ཕྱིར་ རི་ལ་སོགས་པ་ལ་ གཏད་ཅིང་ལན་རེ་བསྒོམ། སྤྱིར་ནམ་མཁའ་གསུམ་འདྲེས་པ་

སྟེང་འོང་བར་གསུམ་ལ་ ཡང་བསྒོམ། ཐེག་ཆེན་རྣལ་འབྱོར་བསྒོམ། བླ་མ་ལ་མོས་གུས་ཁྱད་པར་དུ་བཅས། ཚོགས་བསོགས་པའི་རིགས་ཐམས་ཅད་བྱ། ད་ལྟའི་ དྲན་པས་དྲན་པ་རང་ལ་ཅེ་རེ་གཟུང༌། མཆོག་ཏུ་འགྲོ་བ་ལ་ཚེགས་མེད་དོ། །བསྒོམ་དུ་མེད་པ་ལ་བཞི་སྟེ། རབ་ནི་མཉམ་རྗེས་མེད་པ་འོང་སྟེ། བསྒོམ་མི་དགོས་པའི་སྒོམ་མེད་དོ། །བསྒོམ་པས་ཤེས་པ་རང་རྩ་བ་ནས་ཆོད་པའི་དུས་སུ། སྒོམ་ཁན་རང་ཡང་མ་གྲུབ། སྒོམ་ཡང་མ་གྲུབ་པས། བསྒོམ་བྱ་སྒོམ་བྱེད་དང་བྲལ་བར་གོ་བས་ཡང་མེད་དོ། །སྒོམ་པའི་འོད་གསལ་དང་ཤི་བའི་འོད་གསལ་གཉིས་གཅིག་ཏུ་གྱུར་ཏེ། ནམ་མཁའ་ལ་སྤྲིན་དྭངས་པའི་ཆུ་བོའི་རླབས་ཞི་བ་བཞིན་དུ་འོད་གསལ་གཉིས་གཅིག་ཏུ་གྱུར་ཅིང༌། ཆོས་སྐུ་འབའ་ཞིག་ཏུ་འགྱུར་བ་ནི་མཐར་ཐུག་པའི་སྒོམ་མེད་དོ། །སྤྲོས་བྲལ་སྐྱེས་པ་ཡན་ཆད་ལ། མཚམས་མེད་པའི་ལས་དང་རྩ་ལྟུང་མ་བྱུང་ན་དེ་ཉིད་དུ་སངས་རྒྱས་ནས་བར་དོའི་སྣང་བའི་དོད་ལ་གཟུགས་སྐུ་གཉིས་ཀྱི་སྣང་བ་ཤར་ནས་སེམས་ཅན་གྱི་དོན་བྱེད་པའོ། །ཚེ་འདིར་འཆར་བའི་སྒོམ་མེད་མཐར་ཐུག་ནི། རང་སེམས་སངས་རྒྱས་སུ་ལྷན་གྱིས་གོ་ནས་སྤང་བྱ་སྤང་རྒྱུ་མེད། གཉེན་པོ་བསྟེན་པ་བྱ་རྒྱུ་དང་བྲལ། བྱ་སེམས་དང་བྲལ། ཤི་མ་ཤི་མེད་སྙམ་པའི་ངེས་ཤེས་བཏིང་ནས་གོ་སྟེ་མཉམ་རྗེས་མེད་པར་ངེས་ཤེས་ལྷངས་ཀྱིས་སྐྱེས་ནས་གཞན་སྣང་མཁའ་འགྲོས་བསྐོར་བའམ། ལུས་དུ་མར་མཐོང་བའམ། མོས་གུས་ཅན་གྱིས་རྟེན་གྱི་གང་ཟག་ལ་སངས་རྒྱས་རང་གི་སྣང་བ་ཤར་ནས་ཀྱང་འོང༌། ངག་ཅི་སྨྲས་ཀྱང་ཆོས་སུ་འགྲོ། ལུས་སྤྱོད་པ་ཅི་བྱས་པས་ཀྱང་སེམས་ཅན་དད་ནུས། གནས་གར་བསྡད་ཀྱང་བྱིན་རླབས་སྐྱེ། གྲོགས་མེད་པར་གཅིག་པུར་བསྡད་ཀྱང་ལུང་པ་ཐམས་ཅད་དུ་གར་ཕྱིན་པ་ཐམས་ཅད་ཀྱང་འཇིགས་པ་མེད། རེས་བྱིས་པའི་སྤྱོད་པ་བྱེད། རེས་འཇིག་རྟེན་འདི་ལ་དགའ་སྙམ་པའི་བསམ་པ་ཡང་གཞན་ལ་འོང༌། དོན་མདོར་བསྡུ་ན་བྱ་སེམས་དང་བྲལ་བའོ། །སྤྱིར་སྒོམ་མེད་མཐར་ཕྱིན་པ་ལ།

སེམས་ཅན་ལ་སྙིང་རྗེ་རང་ཤུགས་ཀྱིས་སྐྱེ། ལས་རྒྱུ་འབྲས་མངོན་སུམ་དུ་འགྱུར། ཚིག་ཐམས་ཅད་སྐྱེ་མེད་ཀྱི་དོན་དུ་མཐོང༌། གང་ལ་ཡང་ཞེན་པ་མེད། གཙང་བཙོག་གི་རྣམ་པར་རྟོག་པ་ཆུང༌། གསང་བའི་གནས་བསྟན་ཀྱང་ངོ་ཚ་རྒྱུ་མེད་སྙམ་པའི་སེམས་སྐྱེ། དཔའ་བོ་མཁའ་འགྲོ་ཐམས་ཅད་ཀྱིས་མཆོད་པ་འབུལ་ཞིང༌། སེམས་ཅན་གྱི་དོན་བྱེད་པའི་གྲོགས་བྱེད། བདག་སྐྱེ་བ་གཅིག་གིས་ཐོགས་པ་ཡིན་ཨང་སྙམ་པའི་ངེས་ཤེས་ཁྱད་པར་ཅན་སྐྱེ། སེམས་ཅན་ཐམས་ཅད་ཀྱི་ཡིད་བཞིན་གྱི་ནོར་བུ་རིན་པོ་ཆེར་འགྱུར་རོ། །བླ་མ་རྗེ་བཙུན་ཐུགས་རྗེ་དང་རྟོགས་པ་མཉམ་དུ་འདྲེས་པའི་ཞལ་གྱི་དཀྱིལ་འཁོར་ནས་ཡོངས་བའི་ཉམས་ཀྱི་གདམས་ངག་བླ་མ་གོང་མ་རྣམས་ཀྱི་སྙན་ནས་སྙན་དུ་བརྒྱུད་པ་དང༌། ཉིད་ཀྱི་ཐུགས་ལས་འཁྲུངས་པའི་ཉམས་མྱོང་རྣམས་ཆུ་སྣོད་གཅིག་ནས་གཅིག་ཏུ་བྱོ་བ་བཞིན་དུ་རྡོ་རྗེ་འཆང་གི་རིགས་ཀྱི་རྣལ་འབྱོར་པ་ཐུགས་ཀྱི་རྡོ་རྗེ་ལ་སྣང་བའོ། །། དགེའོ།། །། ༨༢༥༽ ༄། །ཐབས་ལམ་གསལ་བའི་སྒྲོན་མེ།། ན་མོ་རཏྣ་གུ་རུ། ཆོས་སྐུ་བདེ་ཆེན་ངང་ལས་མ་གཡོས་ཀྱང༌། །མོས་པའི་སྣང་ངོར་གཟུགས་སྐུ་ཀུན་ལ་གསལ། །གང་འདོད་ཡིད་བཞིན་དེ་དོན་རྫོགས་པར་མཛད། །བླ་མ་ཆོས་ཀྱི་རྗེ་ལ་ཕྱག་འཚལ་ལོ། །མདོ་བརྒྱུད་ཀུན་གྱི་སྙིང་པོ་བསྡུས་པའི་དོན། །བླ་མ་རིན་ཆེན་ཐུགས་ཀྱི་བདུད་རྩིའི་བཅུད། །ཞལ་ནས་ལེགས་གསུངས་ཆོས་དྲུག་གདམས་པ་འདི། །དྲན་པ་གསོ་ཕྱིར་ཅུང་ཟད་ཡི་གེར་བཀོད། །བླ་མ་རིན་པོ་ཆེའི་ཞལ་ནས། ཆོས་དྲུག་རྙིང་མ་ལེགས་པར་ཚར་ནས་སྡོད། ཆོས་དྲུག་གསར་མ་འདི་མཛད། དེའི་རྒྱུ་མཚན་ཡང༌། ཆོས་རྗེའི་ཞལ་ནས། ཆོས་དྲུག་རྙིང་མ་བཀའི་ཁྲིད་འདི་ཕྱི་ལུས་ལྟ་བུ་མ་འདི་ཁོང་པའི་སྙིང་ལྟ་བུ་ཡིན་གསུང༌། དེ་ཡང་སྙིང་མ་ལ་ཆོས་རྗེ་སྐུ་ཚེའི་སྟོད་ལ་རྒྱས་པར་གསུང་བ་གཅིག་དང༌། སྐུ་ཚེའི་སྨད་ལ་སྐུ་ནས་སུ་བྱོན་པ་དང་ཚོགས་པ་ཆེ་བའི་སྟོབས་ཀྱིས་དམིགས་པ་དང་ཚར་ཆོས་སོགས་པ་ཐམས་ཅད་བསྡུས་ནས་གསུངས་པས་གཅིག་དང་གཉིས་དང་པོ་ལས།

དེ་གཉིས་གང་ཚར་ཀྱང་གསར་མའི་ཁྲིད་བྱ་རུ་བཏུབ་གསུངས། དེ་ཡང་དུས་ཀྱི་མི་དྲན་དགུ་དྲན་འདིས་འཁོར་བར་བྱེད་པའི་ས་བོན་རྒྱུན་ཡིན་པས་ན་མི་དགེ་བའོ། །དེ་ལྟར་ཡང༌། སློབ་དཔོན་འཕགས་པའི་ཞལ་ནས་ཀྱང༌། འཁོར་བའི་རྩ་བ་འདུ་བྱེད་ཡིན། །གསུང་ངོ༌། །འོ་ན་ལུང་མ་བསྟན་དེ་གང་ཡིན་སྙམ་ན། དེ་རེས་ལྕགས་སྲང་སྟོང་པོ་དེ་ལ་རྐྱེན་གསེར་སྲང་གང་གིས་བསྒྱུར་ན་འགྱུར་ལ། མ་བསྒྱུར་ན་ནི་ཀུན་གཞི་ལུང་མ་བསྟན་བྱ་བར་གསུངས་སོ། །དེ་ལ་ཡིད་ཀྱི་ལས་ནི་ལུང་མ་བསྟན་ཅེས་སོ། །ལར་ལུང་མ་བསྟན་བྱ་བ་འགུར་ཏུང་གཅིག་ལ་བྱེད་པ་ཡིན། དེ་ལ་ཀུན་གཞི་དང༌། ཁམས་གཉིས་དོན་གཅིག་པས་ན། བདེ་གཤེགས་སྙིང་པོ་ཁམས་དགེ་བ། །སྙིང་པོ་དེ་ལ་ཀུན་གཞི་སྒྲས། །དེ་བཞིན་གཤེགས་པས་བསྟན་པར་མཛད། །ཅེས་སོ། །ལར་འདི་མི་ལ་མ་འདྲི་རང་གིས་ཉམས་སུ་ལོང་གསུངས། ཕྱི་ནི་གངས་དཀར་གྱི་རྒྱལ་པོ་ཏི་སེར་གསུངས་པ་དེ་མངོན་དུ་གྱུར་གསུང༌། མཉམ་མེད་བླ་མ་རིན་ཆེན་གྱིས། །ཐུགས་ཀྱི་སྙིང་པོ་གྱུར་པ་ཀུན་གཞི་ཚོགས་འཁོར་བཀའ་རྒྱ་མའི་ངོ་སྤྲོད། བཀའ་རྒྱ་གསུམ་རིམ་མོ། ལྷོ་བྲག་ཁར་ཆུ་པ་ལེའུ་ཕྱུག་ཏུའོ། །། 1$0000240༨༢༦༽ ༄། །དཔལ་ཡེ་ཤེས་མགོན་པོའི་བསྟོད་པ།1$0000310 ཧཱུྃ གང་གི་བདེ་གཤེགས་སྤྱན་སྔར་ཞལ་གྱིས་བཞེས། །འཇིག་རྟེན་ལས་འདས་འཇིགས་བྱེད་ཆེན་པོའི་ཚུལ། །བྱ་རོག་མིང་ཅན་བདུད་འདུལ་བསྟན་པ་སྲུང༌། །དམ་ཅན་དགེ་འདུན་སྐྱོང་ལ་ཕྱག་འཚལ་བསྟོད། །དཔལ་ལྡན་ནཱ་ལེནྡྲ་ཡི་གནས་དང་སྡེ། །སྟོང་ཉིད་སྒོམ་དང་བདེ་མཆོག་རྣལ་འབྱོར་པ། །ཉེ་བར་སྲུང་མཛད་མགོན་པོ་བྱ་རོག་གདོང༌། །བསིལ་བ་ཚལ་བཞུགས་མགོན་ལ་ཕྱག་འཚལ་བསྟོད། །སློབ་དཔོན་སྨོད་ཅིང་སངས་རྒྱས་བསྟན་ལ་སྡང༌། །རྡོ་རྗེ་སྤུན་ཁྲོ་སེམས་ཅན་ཡོངས་ལ་འཚེ། །མ་ཉེས་ལོག་ལྟ་གང་དུ་འགྲོགས་པ་རྣམས། །གཏུམ་པོ་ཁྱོད་ཀྱིས་ཚར་ཆོད་བརླག་པར་མཛོད། །དམ་རྫས་བརྒྱན་པའི་གཏོར་མ་འདི་བཞེས་ལ། །ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། །ཅེས་པ་འདི་འཇིག་རྟེན་མགོན་པོས་མཛད་པའོ།།

།། 1$0000240༨༢༧༽ ག་ཤ་དྲིལ་བུའི་རི་གནས་བཤད་རི་པ་རྣམས་ལ་ལུང་བསྟན་གནང་བ།།1$0000310 འཇིག་རྟེན་གསུམ་གྱི་མགོན་པོ་འབྲི་གུང་པས། །རི་པ་སྔ་ཕྱི་རྣམས་ལ་འདི་སྐད་གསུངས། །འདི་ནས་ཉི་མ་ནུབ་ཀྱི་ཕྱོགས་རོལ་ན། །སྤྱི་གཙུག་ཛལནྡྲ་ཡི་བྱང་ངོས་སུ། །གར་ཞ་མཁའ་འགྲོའི་གནས་ཞེས་བྱ་བ་ཡོད། །ཁྱད་དུ་འཕགས་པ་གནས་མཆོག་འགྲན་ཟླ་བྲལ། །ལུང་པའི་ཕུ་ནི་ཤར་དུ་བསྟན་པ་ཡོད། །མདོ་ནི་ནུབ་ཏུ་བསྟན་ཞིང་ལུང་པའི་དབྱིབས། །ཕུ་རལ་གཉིས་བཅས་མདོ་དང་གསུམ་དུ་ཡོད། །དབུས་སུ་ཟུང་འཇུག་དབུ་མ་ཆེན་པོའི་རི། །དེ་ལ་གཉིས་སུ་མེད་པའི་ལྷ་ཚོགས་བཞུགས། །དེ་རྒྱབ་ཆོས་སྐྱོང་སྲུང་མའི་ལྷ་ཚོགས་བཞུགས། །དེ་རྒྱབ་མཁའ་འགྲོ་གསང་བའི་སྐོར་ལམ་ཡོད། །སྐོར་ལམ་དེ་ནས་རིམ་བཞིན་ཕྱིན་པ་ན། །ལྷ་དང་ལྷ་མོའི་སྐུ་དང་ཕྱག་མཚན་ཡོད། །ཐབས་ཤེས་ཆུ་དང་དངོས་གྲུབ་ཆུ་མིག་ཡོད། །འཆི་མེད་ཆུ་དང་ཡན་ལག་བརྒྱད་ལྡན་ཡོད། །ཨ་ལི་ཀ་ལི་ལ་སོགས་ཡིག་འབྲུའི་རིགས། །རང་བྱོན་ལྷུན་གྲུབ་ཚུལ་དུ་བཞུགས་ནས་ཡོད། །སྐལ་ལྡན་བུ་རྣམས་གནས་མཆོག་དེ་རུ་བྱོན། ། ཅེས་པ་འདི་གདན་ས་ཆེན་པོ་དྲིལ་བུ་རིའི་གནས་བཤད་འབྲི་གུང་པ་འཇིག་རྟེན་མགོན་པོས་ལུང་བསྟན་པའོ།། །། 1$0000230༨༢༨༽ ༄། །ལྔ་ལྡན་ཤོག་ཁྲ་མའི་ཆོས།།1$0000310 ན་མོ་གུ་རུ། བླ་མ་རིན་པོ་ཆེ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། །བླ་མ་ནཱ་རོ་པས་ཏཻ་ལོ་པ་བཙལ་ལུགས་དང་བཀའ་བ་སྤྱད་ལུགས་དང་ཆོས་གནང་ལུགས་ནི། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་ལུས་སེམས་གཉིས་ཀྱི་གནས་ལུགས་ལ། ལམ་ཉམས་སུ་བླངས་པས་འབྲས་བུ་ཇི་ལྟར་འབྱུང་བའི་ཚུལ་བྱ་བ་དེ་གཞན་དུ་གསལ་ལོ། །ཉམས་མྱོང་རྣལ་འབྱོར་བཞིའི་རིམ་པ་འཆར་བ་ལ་བཅུ་ཆོས་ཀྱི་གནད་ཟིན་མ་ཟིན་བསྟན་པ་ནི། རྗེ་རིན་པོ་ཆེའི་ཞལ་ནས་ཤོར་ས་བཞིར་མ་ཤོར། གོལ་ས་གསུམ་དུ་

གསུམ་གསུམ་དྲུག་ཏུ་བསྡུས་པའི་ཆོས། མ་གོལ་བའི་སྒོམ་དེ་གང་ཡིན་ན་བཞག་ཐབས་གསུམ་ཡིན་གསུང༌། སོ་མར་བཞག་པ། མ་བཅོས་པར་བཞག་པ། ལྷུག་པར་བཞག་གསུང༌། སོ་མ་ལ། རྩ་སོ་མ། རི་སོ་མ། ཆུ་སོ་མ། མ་བཅོས་པ་གསུམ་ལ། སེམས་ཕྱིར་ཡང་མི་སྤྲོ། ནང་དུ་ཡང་མི་བསྡུ། སྒོམ་དུ་ཡང་མི་གཟུང༌། ལྷུག་པ་ལ་གསུམ། གྱི་ན། རང་ག རང་ལུགས་སུ་བཞག་ལ་བསྒོམ། དེ་ལྟར་བསྒོམས་པས། བཞག་སར་ལྟེངས་པ་དང༌། ལྟེངས་པ་འབྱམས་པ་གཉིས་བྱུང་ན་ལྷན་ཅིག་སྐྱེས་སྦྱོར་སྒོམ་གསུང༌། དེ་ལྟར་བསྒོམས་པས་རྣལ་འབྱོར་བཞིའི་རིམ་པ་འཆར་ཏེ། དང་པོ་རྩེ་གཅིག དེ་ནས་སྤྲོས་བྲལ། དེ་ནས་རོ་གཅིག དེ་ནས་སྒོམ་མེད་ཞི་གནས་བྱིང་བ། འཆར་གསུང༌། རྒོད་པ། དང་པོ་རྩེ་གཅིག་ནས་གང་ཟག་གི་སྒྲ་མི་འཇུག་གསུང༌། དམ་པའི་ཆོས་འདུལ་བ་ནས་ཚེ་ རིག་པ་ལ་ཚེ་ཟེར། ཚུལ་ཁྲིམས་ལ་ཚེ་ཟེར། དང་ལྡན་པ་བྱ་བར་མིང་བཏགས། ཇོ་བོས་སྐྱེས་བུ་ཆུང་ངུ་སྐྱེས་བུ་འབྲིང༌། སྐྱེས་བུ་ཆེན་པོ་བྱ་བ་གསུངས། གང་བ་ཁམས་གསུམ་རྒྱུད་ཉོན་མོངས་པས་གང་བ། ཟག་པ་ངན་སོང་གསུམ་དུ། གཉིས་པ་རྒྱུད་དགེ་བས་གང་ཞིང་བྱང་ཆུབ་ཆེན་པོར་ཟག་པའོ། །གང་ཟག་ལ་སོ་སོ་སྐྱེ་བོ་དང་འཕགས་པའི་གང་ཟག་གཉིས་ཡིན་ཏེ་དང་པོ་ནི་ལྟུང་བའོ། །རྣལ་འབྱོར་བྱ་བ་སེམས་རྣལ་མ་ལ། ཆོས་ཉིད་རྣལ་མ་འབྱོར་བ་ལ་བྱ་གསུང༌། རྩེ་གཅིག་ལ་རྟོགས་པ་མི་འདོད་པར་ཉམས་སུ་འདོད་པ་ཡང་ཡོད། ཚལ་བ་དང་འབྲུག་པ་གཉིས་ཉམས་སུ་འདོད། འགའ་ཞིག་རྟོགས་པར་འདོད་པ་ཡང་ཡོད། རྩེ་གཅིག་རབ་འབྲིང་གསུམ་དུ་བྱས་ནས། རབ་སྤྲོས་བྲལ་ཆུང་ངུ༌། འབྲིང་རྩེ་གཅིག ཐ་མ་ཉམས་ཡིན་གསུང༌། ཡང་ཆོས་རྗེ་ཡབ་སྲས་ཀྱི་བཞེད་པས། ཉམས་ཡིན་བྱ་བར་ཡང་མི་བཞེད། རྟོགས་པ་ཡིན་བྱས་ན་ཉམས་མཐོ་དམན་ཆུའི་རྦ་རླབས་དང་འདྲ་གསུང༌། འོ་ན་བཞེད་པ་གང་ཡིན་སྙམ་ན། སེམས་ལ་ངོ་བོ་རང་བཞིན། མཚན་ཉིད་གསུམ་དུ་ཡོད་པས། རྩེ་གཅིག་གི་དུས་སུ་སེམས་ཀྱི་ངོ་བོ་སྟོང་པར་རྟོགས་པ་ཡིན། སྤྲོས་བྲལ་གྱི་དུས་སུ་རང་བཞིན་གསལ་བར་རྟོགས།

རོ་གཅིག་དུས་སུ་མཚན་ཉིད་གཉིས་སུ་མེད་པར་རྟོགས་པ་ཡིན། རྣལ་འབྱོར་བཞི་ཚིགས་བཅད་མ་ནས། རྩེ་གཅིག་དུས་སུ། འདི་རྣམས་ལུགས་གཅིག་ཡིན། དང་པོ་རྟོགས། རང་བཞིན་གསལ་བར་རྟོགས་པ་ཡིན། སྤྲོས་བྲལ་དུས་སུ་ངོ་བོ་སྐྱེ་འགག་སྤྲོས་པ་ཐམས་ཅད་དང་བྲལ་བར་རྟོགས། གཉིས་པ་རྟོགས། རོ་གཅིག་དུས་སུ་གསུམ་པ་ཤེས་གསུང་ངོ༌། །དེ་ལ་སྤྲོས་བྲལ་རྟོགས་པའི་རྣལ་འབྱོར་པ་ཞིག་ཞག་བདུན་དུ་མཉམ་པར་བཞག་གོ། །དེ་ལ་ཉོན་མོངས་པ་དང་རྣམ་པར་རྟོག་པས་བར་མ་བཅད་ན་ངེས་པར་རྫོགས་པའི་བྱང་ཆུབ་ཏུ་འཚང་རྒྱ་གསུང༌། སངས་མ་རྒྱས་པ་དེ་གང་གིས་ལན་སྙམ་ན། ཉོན་མོངས་པ་དང་རྣམ་པར་རྟོག་པས་བར་དུ་བཅད་པས་ལན་པ་ཡིན། དེ་ལ་འབྲུག་པ་ལ་སོགས་པ་འགའ་ཞིག་སྤྲོས་བྲལ་རྟོགས་ན་རྟོག་པ་མི་སྐྱེ་བར་འདོད་ལོ། །ཆོས་རྗེ་ཡབ་སྲས་ཀྱི་བཞེད་པ་སྒོམ་མེད་རྟོགས་ཀྱང་རྟོག་པ་སྐྱེ་གསུང༌། དེ་ལ་བཅུ་ཆོས་འདི་སྟོན་པའི་དུས་ནམ་ཡིན་སྙམ་ན། བཅུ་ཆོས་རོ་གཅིག་རྟོགས་པའི་ལག་ཆ་ཡིན་གསུང་བས། རོ་གཅིག་རྟོགས་པ་ཉུང་དུ་འགྲོ། རོ་གཅིག་རྟོགས་ནས་དེ་བས་ཀྱང་ཉུང་དུ་འགྲོ། སྒོམ་མེད་རྟོགས་ནས་རྟོགས་པ་རྣམས་ལ་རན་པ་ཡིན་གསུང༌། རྩེ་གཅིག་དང་སྤྲོས་བྲལ་གྱི་དུས་སུ་ཏིང་ངེ་འཛིན་དུ་འགྱུར། རོ་གཅིག་གི་དུས་སུ་ཉེ་བར་བསྒྲུབ་བར་དུ་འགྱུར། སྒོམ་མེད་ཀྱི་དུས་སུ་ཡོན་ཏན་དུ་འགྱུར། དེ་ལྟར་ཡང་དང་པོ་ཏིང་ངེ་འཛིན་དུ་འགྱུར། གཉིས་པ་ལམ་དུ་ཡོན་ཏན་འབྱུང༌། གསུམ་གསུང་ཀྱང་རྟོགས་པ་རབ་འབྲིང་གསུམ་ཀར་སྐྱེ་བའི་དུས་སུ་དགོས་གསུང༌། ན་གོང་ནས་གོང་དུ་ན་འཕར་བ་ཡིན་གསུང་པ་མཆོག་དང་ཐུན་མོང་གི་དངོས་གྲུབ་འབྱུང༌། ཅེས་གསུངས་སོ། །སྤྲོས་བྲལ་གྱི་དུས་སུ་ཚོགས་པ་སྐྱོང་བ་ལ་མི་དབང༌། དེ་ཅིས་ཏེ་ཞེ་ན་མཉམ་རྗེས་ཡོད་པའོ། །མཉམ་བཞག་ལ་སྤྲོས་བྲལ་ཡིན་ཡང༌། རྗེས་རྣམ་པར་རྟོག་པ་ལངས་པས། དེས་གཞན་གྱི་སྐྱོན་སྤོང་བ་དང༌། ཡོན་ཏན་བསྒྲུབ་པར་མི་ནུས་པ་ཡིན།

རང་ཉིད་ལ་རྗེས་ཤེས་ཡོད་པའི་གནད་ཀ་ཡིན། སྤྲོས་བྲལ་གྱི་རྟོགས་པ་ཡོད་པའི་རྣལ་འབྱོར་པ་དེས་བླ་མ་ལ་སངས་རྒྱས་ཀྱི་འདུ་ཤེས་བསྐྱེད། ལུས་ལོངས་སྤྱོད་ལ་སོགས་པས་མཆོད། གནས་དབེན་པ་རིའམ། གངས་སམ། ནགས་ཁྲོད་དུ་བསྒོམས་པས་རོ་གཅིག་གི་རྟོགས་པ་འཆར་ཏེ། དཀར་དམར་རྣམ་པ་སྣ་ཚོགས་རྣམས། །རང་གི་སེམས་སུ་ལྷན་ཅིག་གོ། །གཟུང་འཛིན་གྱི་རྩ་བ་སྦད་ཀྱི་ཆོད། །གཉིས་སྣང་གི་འཁྲུལ་པ་ངང་གིས་ཞི། །ཅེས་པ། རོ་གཅིག་གི་རྟོགས་པ་སྐྱེས་ནས་རྣམ་རྟོག་སྐྱེའམ་མི་སྐྱེ་གླེང་སློང་བྱུང་བས། སྐྱེའམ་མི་སྐྱེ་ན་སོ་སོ་སྐྱེ་བོ་དང་ཁྱད་པར་མེད་པར་སྐྱེ་གསུང༌། རྗེས་ལ་ཁྱད་པར་ཡོད་དམ་མེད་ན་ཡོད། སོ་སོ་སྐྱེ་བོའི་རྟོག་པ་རང་རྒྱུད་པ་ཡིན། རྟོགས་ལྡན་གྱི་རྟོགས་པ་སྐྱེས་པ་སྐྱེ་མེད་བྱ་བ་ཡིན་གསུང༌། རྟོག་པ་རང་རྒྱུད་པ་མིན་གསུང༌། དེ་ལྟར་ཡང༌། གཟུང་འཛིན་བག་ཆགས་སྣ་ཚོགས་རྣམས། སྒོམ་རོ་གཅིག་གི་དུས་སུ་ལྷོངས་པ་ཡིན། །ལྷོངས་རྒྱུ་གོང་དུ་སོང་བ་ཡིན། །ཉོན་མོངས་ལ་གབ་ས་མེད་པ་ཡིན། །རིག་པ་སྤྱང་པོར་འགྱུར་བ་ཡིན། །ཅེས་གསུངས་སོ། །ད་ལྟ་རྟོགས་ལྡན་ལ་ཉོན་མོངས་པ་དེ་མི་ཡོང་དུ་ཤ་བ་ལ་ཟེར་ཏེ། དེ་མ་ཡིན། རྟོགས་ལྡན་ལ་ཡང་ཉོན་མོངས་པ་རྣམ་རྟོག་སྐྱེ། སྐྱེས་པ་དེ་ཆོས་ཉིད་ཕྱག་རྒྱ་ཆེན་པོར་མ་སོང་བས་དེ་ལྟ་བུ་ཡིན། ཅིག་གིས་ཆོས་རྗེ་ལ། བླ་མ་ལྡུམ་ལྟ་བུ་ལ་ཇོ་མོ་ཡོད་ལོ་བྱས་པས། ཇོ་མོ་ཡོད་ཀྱང་ཆོས་སྐུ་ཡིན་གསུང་ལོ། །རྗེ་སྒམ་པོ་པའི་སློབ་མ་རྣལ་འབྱོར་ཆོས་གཡུང་གིས་ཆགས་པ་སྤྱད་ཟེར་བ་རྗེ་སྒམ་པོ་པས་གསན་པས། ཆོས་གཡུང་ཁྱོད་ཀྱིས་བུད་མེད་ལ་སྤྱད་དམ་བྱས་པས་སྤྱད། ཕྱག་རྒྱ་ཆེན་པོ་ལས་མ་འདས་པར་འདུག་ཟེར་ལོ། །དེ་མིན་ན་དཔལ་ཕག་མོ་གྲུ་པ་ཙམ་ཅིག་ཡིན་ལོ། །ལ་སྟོད་དམར་པོ་ལ་འདོད་ཆགས་ཆོས་སྐུར་རྟོགས་པའི་སྒོམ་ཡོད་ལོ། །བླ་མ་ལྷ་བས་གཙང་ནས་མར་བྱོན་པས། ལ་སྟོད་དམར་པོའི་དགོན་པ་གཟིགས་སུ་བྱོན་པས།

བཅུ་ཆོས་ཀྱི་གནད་འདི་ཡོད་ན་གྲུབ་ཐོབ་ཡོངས་སུ་ཕེབས་པ་ཆོས་རྗེ་རིན་པོ་ཆེ་ལྟ་བུ་སྐྱོན་མེད་ཡོན་ཏན་རྫོགས་པ་འབྱུང་བ་ཡིན་གསུང༌། ཁོང་ཅིག་པོ་ལ་གནད་འདི་མེད་པས་གྲུབ་ཐོབ་སྐྱོན་ཅན་དུ་གྱུར་པ་ཡིན་གསུང༌། དེ་ལ་བཅུ་ཆོས་འདི་ཡ་གི་སངས་རྒྱས་མན་ཆོད་ནས། རྩེ་གཅིག་ཡན་ཆད་ལ་དགོས་གསུང༌། ཐ་ན་བཟོ་བྱེད་པ་ཡན་ཆད་ལ་དགོས་ཏེ། དཔལ་གྱི་བསམ་ཡས་བརྩིགས་རྩ་ན་རྒྱལ་པོས་ཐོ་རངས་སྐད་རིངས་བཏང་ནས། ཐམས་ཅད་ཀྱིས་བཟོ་བཀའ་རྒྱ་ཅན་སྒོམས་ཤིག་བྱ་བའི་སྐད་གཏོང་ལོ། །དེ་ཡང་བཅུ་ཆོས་ཀྱི་གནད་ཡིན་གསུང༌། སྐུ་འབག་གཅིག་འདུག་པ་ལ་ཆུ་རྟེན་ཆེན་པོ་གཅིག་ལ་ཕྱག་གཉིས་ཀས་འཆང་པ་ཅིག་འདུག་ལོ། བླ་མ་ཞང་ཚལ་པ་ལ་ཞེ་སྡང་ཆོས་སྐུར་རྟོགས་པའི་སྒོམ་ཡོད་ལོ། །ལོ་རས་ཆུང་པ་ལ་གཏི་མུག་ཆོས་ཀྱི་སྐུར་རྟོགས་པའི་སྒོམ་ཡོད་ལོ། །རོ་གཅིག་རྟོགས་པའི་དུས་སུ་བག་ཆགས་ལ་གནས་ས་མེད་པས་རྒྱུ་འབྲས་མྱུར་བ་ཡིན། བླ་མ་གཏུམ་སྐོམ་གྲིར་གྲོངས། བླ་མ་ལྟུམ་འདོད་ཆགས་ཀྱིས་ཁྱིམ་བཙུན་དུ་གྱུར། རྗེ་རིན་པོ་ཆེ་ལ་རྨུ་གབ་བྱུང་བ་ཡིན་གསུང༌། ཕྱག་རྒྱ་ཆེན་པོ་མི་རྟོགས་པ་ཡིན་ཀྱང༌། ད་རེས་འདི་ནས་རྟོགས་མི་རྟོགས་གཅིག་སྟོན་གསུང༌། རྟོགས་པ་ལ་རབ་འབྲིང་ཐ་མ་གསུམ། ཐ་མ་ལ་འདོད་ཆགས་ཀྱི་རྟོག་པ་གཅིག་སྐྱེ་བ་དེ་ལ་གནད་ཀྱིས་མ་ཟིན་ན་ལོངས་སྤྱོད་ཆགས་ཅན་གཅིག་གི་དབང་དུ་ཕར་འཆོར། ཞེ་སྡང་གི་རྟོག་པ་སྐྱེས་ནས་དེ་ལ་གནད་ཀྱིས་མ་ཟིན་ན། ལོངས་སྤྱོད་དགྲ་ལ་ཕར་འཆོར། གཏི་མུག་ལ་གཉིས། རྒོད་པ་རྣམ་པ་སྣ་ཚོགས་སུ་འཕྲོ་བ་དང༌། བྱིང་བ་གཏི་མུག་གི་གཉིད་གཉིས་ལ་གནད་དུ་མ་སོང་ན་ལོངས་སྤྱོད་ས་བདག་ལ་འཆོར། དེ་བཞིན་དུ་ང་རྒྱལ་དང་ཕྲག་དོག་ལ་སོགས་པ་ཐམས་ཅད་དེས་འདྲེའོ། །རྟོགས་པ་རབ་ལ་ཕ་རོལ་ཏུ་ཕྱིན་པ་དྲུག ཚད་མེད་པ་བཞི། ཐོས་བསམ་སྒོམ་གསུམ། བྱམས་པ། སྙིང་རྗེ། བྱང་ཆུབ་སེམས། བླ་མའི་མོས་གུས་ཡོད་ན་ཕར་འགྲོ། འབྲིང་པོ་ལ་ཞིང༌།

ཁང་པ། མཁར། ཉི་མ་ཟླ་བ། ལ་ཆེ་བཙན་དྲེགས་པའི་དབང་དུ། སྤྲིན་པ་ལ་སོགས་པའོ། །སྔོན་ལ་ཕར་འགྲོ་ལ་རྒྱས་པར་བཤད། དེ་ནས་ཚུར་འདུ་རྒྱས་པར་བཤད། དེ་ནས་མགོ་གཉན་འཛིན་པ་རྒྱས་པར་བཤད་པ་ནི། འདོད་ཆགས་ལ་སོགས་པ་རྣམས་ལ་གནད་དུ་མ་སོང་ན་འཁོར་དུ་འདོད་ཆགས་སྤོང་མི་ནུས་པ་ཆགས་པ་སྤྱོད་པ་འབྱུང༌། ཞེ་སྡང་ལ་ཞེ་སྡང་སྤོང་མི་ནུས་པར་འཁོར་དུ་འཐབ་མོ་མོད་པ་འབྱུང༌། གཏི་མུག་གིས་མཛེ་པའམ། འདྲེ་གནོད་ཅན་འབྱུང༌། ང་རྒྱལ་ཅན། སྐྱེ་ས་ང་བཟང༌། ཡོན་ཏན་ང་ཆེ། ཤེས་རབ་ང་ཆེ། སྒོམ་སྲན་ང་ཆེ་སྙམ་པའི་ང་རྒྱལ་སྤོང་མི་ནུས་པ་ཆགས། ཕྲག་དོག་ཅན་ཕྲག་དོག་སྤོང་མི་ནུས་པ་འབྱུང་ངོ༌། །རབ་མོས་གུས་ཅན་རང་ལ་ཞུ། མོས་གུས་གཞན་ལ་བྱེད་པ་འབྱུང༌། ཡང་ན་མོས་གུས་གཅིག་པོ་ཆོག་ཟེར་བའི་རིགས་འབྱུང༌། བྱམས་པ་ལ་སེམས་ཅན་ལ་བྱམས་པ་ཆེན་པོའི་རིགས་འབྱུང༌། སྙིང་རྗེ་ལ་སེམས་ཅན་ལ་སྙིང་རྗེ་བ་དེའི་ཁ་འཛིན་པ་འབྱུང༌། བྱང་ཆུབ་ཀྱི་སེམས་དེས་འགྲེའོ། །གནད་དུ་སོང་མ་སོང༌། ཐོས་པ་ལ་ཐོས་པའི་ཁ་ཟིན་པས་སངས་རྒྱས་བྱང་ཆུབ་ཐོབ་འདོད་ན། ཐོས་པ་མང་པོའི་མི་ཕྱིར་འབྲོངས། བྱ་བ་ཡིན་ཟེར་ནས་ཁ་འཛིན། སློབ་དཔོན་པ་དང་ཐོས་པ་ཡེ་ཆུང་ཡིན་ཟེར་བ་བྱུང༌། བསམ་པ་ལ་འཆི་བ་དང་མི་རྟག་པ་མ་བསམས་ན་མི་ཕན་ཟེར་བ་བྱུང༌། སྒོམ་པ་དེས་འདྲེ། ཚུལ་ཁྲིམས་ལ། ཚུལ་ཁྲིམས་དགོས་པ་ཡིན། ཚུལ་ཁྲིམས་མེད་ན་རྟོགས་པ་མཐོ་ཡང་མི་ཕན་ཟེར་བ་འབྱུང༌། སྦྱིན་པ་ལ། སྦྱིན་པ་དགོས་པ་ཡིན། སློབ་དཔོན་པ་ཡང་ཕྱག་དམ་ཟེར་བ་འབྱུང༌། འབྲིང་པོ་ལ། ཞིང་ཁང་འདྲ་བ་ལ་སོགས་བྱ་མི་དགོས་པར་ནས་འབུལ་བ་ཡོང་བ་ལ། དེ་ཡང་དྲིན་དྲན་པ། སློབ་དཔོན་པ་ཡང་ངས་བསྐྱངས་པ་ལས་བྱུང་བ་ཡིན་ཟེར་བའམ། དེའི་རིགས་འབྱུང་ངོ༌། །ད་གསུམ་པ་སྐྱོན་མེད་པ་ཡོན་ཏན་རྫོགས་པ་མགོ་སྙམ་མི་འཛིན་པར་བྱེད་པ་ལ་ལྔ་ལྡན་སྒོམ་པར་བྱེད་པའི་ལག་རྗེས་བསྟན་པ་སྟོན། འདོད་ཆགས་ལ་རིགས་བཞི། རིགས་འདྲའི་བདེ་བ་མོ་ལ་སྒྱུར་བ་ནི་སླའོ། །གྱི་ནའི་བདེ་བ་གནས་སྦྱོང་གཅད།

འདོད་ཆགས་ཀྱི་རྟོགས་པ་གྱན་གྱུན་ཙམ་པ་དེས་ཡི་དྭགས་ཀྱི་ལུས་ཆུ་སྔན་མ་ལེན་པ་ཡིན། དེ་གཅོད་པ་ལ་ཕྱག་རྒྱ་ཆེན་པོ་སྒོམ། ཡང་ན་སེམས་སྐྱེད་ལུས་ཡི་དམ་གྱི་ལྷར་སྒོམ། ལྟེ་བར་བླ་མ་དམ་པ་སྒོམ། རིགས་འདྲ་དང༌། གྱེན་དང་ཡུལ་མེད་དང་ཡུལ་ཅན་ནོ། །དེ་ལ་དང་པོ། བླ་མ་དམ་པའི་སྐུ་ལས་ཡས་ཀྱི་མེ་འབར་བས། ཁོང་བའི་ནང་གི་རྣམ་པར་རྟོག་པ་ཐམས་ཅད་ཚིག་པར་བསམ། ཡུལ་མེད་ཀྱི་བདེ་བ་མཁའ་འགྲོ་མ་ཅེས་པ། ནམ་ཐོ་རངས་ཁར་ཡུལ་ཡིད་ལ་མེད་པའི་བདེ་བ་དེ་མཁའ་འགྲོ་མ་ཡིན་པས་ལམ་དུ་བཏང་མི་དགོས། ཕྱག་རྒྱ་ཆེན་པོ་སྒོམ། བླ་མ་ཞང་ཚལ་བས་སྤོས་ཁ་བ་ཆོས་ཞུར་ཕྱིན་པས་སྐུ་འཚམས་བཅད་ནས། ས་བདག་དང་བག་ཆགས་ངན་པ། མ་མཇལ་བས་ཞུ་ཕྱིན་བསྐུར་བས། རྣལ་འབྱོར་མའི་བརྒྱད་ཆ་ལ་ཐབས་ཤུགས་གནས་སྐམ་པོ་ལངས་ནས། སྐབས་སྐབས་སུ་རི་བོང་ཅན་ཐུར་ལ་རྒྱུག དེ་ལ་ཐབས་ཇི་ལྟར་བྱ་བ་ཞུས་པས། ཐབས་ཤུགས་གནས་སྐམ་པོ་ལངས་པས་མི་ལྟོ། རི་བོང་ཅན་ཐུར་ལ་རྒྱུག་པ་ལ་ཐུན་གཞུག་ལ་རླུང་སེམས་གཉིས་ཡིན། ཡི་གེ་ཧཾ་ལ་ལྷན་ལྷན་པ་གཉིས་གཉིས་གསུམ་གསུམ་བསྒོམས་གསུང་ལོ། །ཡུལ་ཅན་གྱི་བདེ་བ་ཉམས་སུ་བླང་ཞེས་པ། ཡུལ་མཚན་་ཉིད་དང་ལྡན་པ་ལ་ཉོན་མོངས་པ་སྐྱེ་བའོ། །སྐྱེ་བ་དེ་ལ་དམ་པ་རྒྱ་གར་གྱི་བཞེད་པས། རྟོག་པ་སྐྱེས་མ་ཐག་ཏུ་གནད་དུ་མ་གཏང་ན་རྟོག་པ་རགས་པར་སོང་ནས་མགོ་མི་ནོན་གསུང་ནས་སྐྱེས་མ་ཐོག་སྒོམ་ལོ། །དམ་པ་རྒྱ་གར་འབུར་འཇོམས་བྱེད། དེ་ཡང་ཟབ་པ་ཡིན་ཏེ། ཨ་མའི་བུ་ཆུང་བསྐྱངས་པ་དཀའ། ཞེས་པ་ནི། རྟོག་པ་འབུར་བྱུང་བ་དང་ཉམས་སུ་བླངས་པས། ཡང་འབྲས་བུའི་དུས་སུ་འཁོར་བཙུན་ཆུང་ཆུང་ངུན་མ་དང༌། ལོངས་སྤྱོད་ཡིན། རྟ་རྟེའུ་དང༌། སྣམ་བུ་ཚང་དུ་མ་ལོངས་པ་དང༌། དེས་འགྲེའོ། །དགའ་ཞིང་དགྲ་བྱུང་རམ་ཟླ་ཕྱི་ལ་རྒྱུག བདེ་ཆེན་ཡེ་ཤེས་དུས་གནད་འཆུགས། རྒད་པོའི་ཞབས་ཏོག་སྒྱིད་པ་སྐྱུར། ཞེས་པ་ནི་རྣམ་རྟོག་སྤྱད་པའམ་ཡལ་ནས་ཉམས་སུ་ལེན་པ་རྣམ་སང་གནངས་འབྲས་བུའི་དུས་སུ།

འཁོར་དུ་རྒད་པོ་བུ་ཕོགས་བུ་མོ་རྫངས་ནས་རྒས་ཁ་འདིར་སློབ་དཔོན་བ་ཅན་དུ་མ་ཎི་འདྲེན་གྱིན་སྡོད་པ་ཡིན་ཟེར་བའི་རྒད་པོ། དུག་པོ་བྱིང་རྨེད་ཆད་པ་བཞིན་དུ་གཉའ་ཁུང་དུ་སྤུང་ངེ་བ་འོང༌། ཕྱག་རྟེན་ལ་རྟ་རྒན་ནམ། གླང་རྒན་ནམ། གོས་ཡིན་ན་རྙིང་པ་ཟད་པ་ཡོང་གསུངས། འགའ་ཞིག་སྦྱོར་བས་ཉམས་སུ་ལེན་སྟོན་པའི་བསྟན་པ་བག་ཙམ་གནོད། ཅེས་པ། སློབ་དཔོན་པདྨ་དང༌། རྒྱལ་པོ་ཆགས་སྤྱོད་ཅིང་ལམ་དུ་གཏོང༌། སློབ་དཔོན་པདྨ་ལིང་ག་ཕུར་བས་འཚོག་ཅིང༌། བདག་གི་ཞེ་སྡང་འདིས་བདག་དང་སེམས་ཅན་ཐམས་ཅད་ཀྱི་ཞེ་སྡང་དག་པར་གྱུར་ཅིག ཟེར་ཞིང་ལམ་དུ་བཏོང་ལོ། །དེ་གཉིས་ཤེས་པར་ནི་བྱ། ཉམས་ལེན་ནི་མི་བྱ་གསུང༌། འོ་ན་ཇི་ཙམ་ན་ཉམས་ལེན་བྱ་སྙམ་ན། རྟོག་པ་གང་ཡིན་ཡང་སྦལ་རྒྱས་པ་ལ་ཉམས་བླང་གསུང༌། བླ་མས་ཇི་ལྟར་གསུངས་པ་བཞིན། ཐེན་ཐེན་པ་གཅིག་རྒྱབ་པ་ལ་བཏབ། ནང་དུ་ཉོན་མོངས་རྩལ་རྫོགས་པས། ཕྱི་རུ་ལོངས་སྤྱོད་མདངས་དང་ལྡན། ལང་འཚོས་བརྒྱན་པའི་འཁོར་གྱིས་བསྐོར། ཅེས་པ་ནི། འཁོར་དུ་ན་སོ་དར་ལ་བབ་པ། ལང་འཚོ་དང་ལྡན་པའི་འཁོར་འབྱུང༌། ལོངས་སྤྱོད་པ་རྟ་བཟང་པོའམ། གོས་སྣམ་ཡིན་ཡང་ལེགས་པ་ཡིད་དུ་འོང་བ་ལ་སོགས་པ་བྱུང༌། དེ་ཡང་རྟོག་པ་ཉལ་བ་ལ་སྐྱེས་ན་མི་ལང༌། ལངས་པ་ལ་སྐྱེས་ན་མི་ཉལ། འགྲོ་འཕྲོ་ལ་སྐྱེས་ན་མི་སྡང༌། སྡོད་འཕྲོ་ལ་སྐྱེས་ན་མི་འགྲོ། མིག་ཕྱེ་བ་ལ་སྐྱེས་ན་མི་འཛུམ། རྩུམས་པ་ལ་མི་འབྱེད། སྤྲང་པོའི་གཏམ་རྒྱུད་དང༌། དཔལ་ཆེན་རྡོ་རྗེ་ཡེ་ཤེས་ཀྱི་གཏམ་རྒྱུད་གཉིས་གོ་སླའོ། །དེས་ན་རྒྱུ་ལ་ལས་སུ་མ་སོང་བར། བར་ཆད་བསྲུང་བ་ནན་ཏན་བྱ། རགས་པ་བྱུང་ན་གཞི་ནས་སྐྱར། ཕྲ་བ་བྱུང་ན་ཐད་ཀར་གཅོད། ཅེས་གསུང༌། འདོད་ཆགས་ཀྱི་རྟོགས་པ་ལམ་དུ་བཏང་བ་ནི། བདག་གི་འདོད་ཆགས་ཀྱི་རྟོག་པ་འདིས། བདག་དང་སེམས་ཅན་ཐམས་ཅད་ཀྱི་ལས་ཀྱི་སྒྲིབ་པ་དག་པར་གྱུར་ཅིག ཉོན་མོངས་པའི་སྒྲིབ་པ་དག་པར་གྱུར་ཅིག ཤེས་བྱའི་སྒྲིབ་པ་དག་སྐྱེས་པའི་དགའ་ཚོར་ཡང་མི་བྱ།

ཡིད་མུག་ཀྱང་མི་སྒོམ། ཡན་པར་ཡང་མི་གཏང༌། བདག་ཏུ་ཡང་མི་བཟུང་གསུང༌། པར་གྱུར་ཅིག བྱུར་དང༌། གྱོད་དང༌། ལྟོ་འགོང་དང༌། ཕུང་འདྲེ་དང༌། ཉེས་པ་མི་མཐུན་པའི་ཕྱོགས་ཐམས་ཅད་དག་པར་གྱུར་ཅིག བྱས་ལ་ལམ་དུ་བཏང༌། ཐུན་ཚོད་ཉམས་སུ་མྱོང་བས་བཟུང༌། གསུང༌། དེ་ནས་སེམས་བསྐྱེད་དེ། ཡང་འོག་མ་རྒྱས་ཤོས་ཟབ་གསུང་ངོ༌། །དེ་ནས་ལྷ་སྒོམ་པ་ལ་རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པ་དང་གསུམ་མོ། །བྱིང་ནས་གཉིད་དུ་འགྲོ་ན་མས་ཡར་གསལ་གདབ། རྒོད་ནས་རྟོག་པ་འཕྲོ་ན་ཡས་མར་གསལ་གདབ། བྱིང་རྒོད་གཉིས་མེད་ཁམས་བཟང་ངན་ཐད་ཀར་དུས་གཅིག་ལ་བཀྲ་ལམ་སྒོམ་གསུང༌། གཞན་ཡང་མ་གསལ་ན་སྤྱན་དབུས་མ་གསལ་གདབ། དེ་ནས་བླ་མ་སྒོམ་པ་ནི་གདན་ཁྲི་རྒྱབ་ཡོལ་དང་བཅས་པ་སྒོམ། དེ་ནས་བསྔོ་བ་བྱ་བ་ནི། ཉལ་ཡོད་ན་ལངས་ནས་བསྡད། རྐང་པ་དཀྱིལ་ཀྲུང་བྱ། ལག་པ་ཐལ་མོ་སྦྱར། ངག་ཏུ་གསུང་སྙན་པོའི་སྒོ་ནས་བྱ་གསུང༌། དེ་འདོད་ཆགས་ལ་གནད་དུ་གཏོང་བའི་ཐབས་སོ། །ཞེ་སྡང་ལ་གནད་དུ་བཏང་དུ་བཏུབ་པ་དང་མི་བཏུབ་གཉིས། མི་བཏུབ་པ་ནི། རང་གི་དཔེ་རྟན་ཕ་དང་མ། བཞི་སྡེ་བླ་མའི་སྐུ་འཁོར་ལ། ཞེ་སྡང་བསྐྱེད་པར་མི་བྱའོ། །སྐྱེས་ན་སྤོངས་སེམས་གནད་ཀྱི་བཟུང༌། དེ་རང་ཉམས་ལེན་ཡིན། དེས་ན་ཡར་བཟང་རྟོག་གི་གསེབ་ཏུ་རྟོག །དུག་རྟ་སྨན་གྱིས་བྱས་པའི་དཔེ་གསུང༌། དེ་ཡ་གིར་བཤད། དེ་ནས་དགྲ་ལ་སྐྱེ་བའི་ཞེ་སྡང་ལ་སྒོམ་པ་ནི་གོང་མས་འདྲེ། ལར་ཞེ་སྡང་ལ་གནད་དུ་གཏོང་བ་བཅུ་ཆོས། འདོད་ཆགས་ལ་གསུམ་ཆོས། གཏི་མུག་ལ་ཀུན་ཏུ་གྲོས་ན་འཆི་བ་དང་འོད་གསལ་གཉིས་སོ། །ད་རྟོག་པ་བཟང་རྟོག་ལ་གནད་དུ་གཏོང་བ་ནི། མོས་གུས་ལ་མཚོན་ན། བླ་མ་ལ་མོས་གུས་དུང་པ་སྐྱེས་མ་ཐོག་ཀྱང་མ་ཡིན། སྐྱེས་མ་ཐོག་ནས་མིག་ནས་མཆི་མ་འདོན་པ་དང་ངག་ཏུ་ཐོན་ནས་ཀྱང་མ་ཡིན། ནས་བསྒྲུབ་ཕྱོགས་ཉམས་སུ་བླང་གསུང༌། མོས་གུས་གདུང་གདུང་བའི་དུས་སུ་མལ་དུ་གཏང༌། དགག་ཕྱོགས་ལམ་དུ་བཏང་བ་དང་བསྒྲུབ་ཕྱོགས་ལམ་དུ་བཏང་བའོ། །འབྲི་གུང་དབོན་རིན་པོ་ཆེའི་ཞལ་ནས།

དགེ་བའི་བཤེས་གཉེན་པ་འགའ་ཞིག་བཟང་རྟོག་ལམ་དུ་གཏོང་ཟེར་ཏེ། བཟང་རྟོག་ལམ་དུ་གཏོང་གཏོང་ན། ངན་རྟོག་ལམ་དུ་གཏོང་བཞིན་དུ། བདག་གི་མོས་གུས་འདིས་བདག་དང་སེམས་ཅན་ཐམས་ཅད་ཀྱི་མོས་གུས་ཀྱིས་གཙོ་བྱས་པའི་ལས་དང་ཉོན་མོངས་པ་ཤེས་བྱའི་སྒྲིབ་པ་དག་པར་གྱུར་ཅིག་ཟེར་རམ་སྟེ་དེ་ནི་མི་འོང་ལགས་གསུང་ལོ། རིན་པོ་ཆེ་སོགས་པའི་ཞལ་ནས། ལན་ཅིག་སྤྱན་སྔར་དགེ་བའི་བཤེས་གཉེན་གཅིག་གཉིས་དང་ཉེ་གནས་པ་ཡང་གཅིག་གཉིས་ཡོད་དམ་ཙ་ན། གཅིག་གིས་ཆོས་ཅིག་དྲིས་དང་གསུང་བས། དགེ་བའི་བཤེས་གཉེན་གཅིག་གི་ཞལ་ནས། སངས་རྒྱ་ཀྱི་ས་ན་སེམས་ཡོད་དམ་མེད་དྲིས་པས། གཅིག་གི་ཞལ་ནས་སེམས་ཡོད། ཡོད་ལུགས་ད་ལྟའི་འདི་ཀ་བཞིན་དུ་ཡོད་བྱས་པས། སངས་རྒྱས་རྟོག་པ་དང་བཅས་པར་ཐལ་བྱས་བས། རྟོག་པ་ཡོད་ན་ཅི་ཏོ་སྟེ། ཁྱབ་པ་མ་གྲུབ་བྱས་པས། ཁྱབ་པ་གྲུབ་སྟེ་བྱམས་པའི་ཞལ་ནས། སེམས་དང་སེམས་བྱུང་ཁམས་གསུམ་པ། སྒྲ་རྟོག་རྣམ་པ་ཅན་རྟོག་ཡིན། །བྱས་པས། བྱམས་པའི་ཁ་ལ་གཏད་པ་མེད་ཟེར་ལོ། །ཆོས་རྗེ་ཞལ་ནག་རོག་སོང་ནས། ཨན་ཙམ་ཅིག་ན། སྒོམ་རིན་སློབ་དཔོན་ལ་ཆོས་ཅིག་དྲིས་དང་གསུང་ལོ། །ཞེ་སྡང་ལ་ཞེ་སྡང་འདག་པའི་མཐུ་བདོག་གམ་མི་བདོག་བྱས་པས། མེད་གསུང་ལོ། །འོ་ན་བདག་གི་ཞེ་སྡང་འདིས་བདག་དང་སེམས་ཅན་ཐམས་ཅད་ཀྱི་ཞེ་སྡང་དག་པར་གྱུར་ཅིག་བྱས་པའི་མི་འདག་གམ་བྱས་པས། འོ་འདུ་ཏ། འོ་འདུ་ཏ། བདག་གི་ཞེ་སྡང་འདིས་བདག་གི་ཞེ་སྡང་འདག་པར་གྱུར་ཅིག་བྱས་ན་མི་འདག བདག་གི་ཞེ་སྡང་འདིས་བདག་དང་སེམས་ཅན་ཐམས་ཅད་ཀྱི་ཞེ་སྡང་དག་པར་གྱུར་ཅིག་བྱས་ན་འདག་དེ་བསམ་པ་རྒྱ་ཆེན་པོ་དེས་འདག་པ་ཡིན་གསུང༌། འོ་ན་བཟང་རྟོག་ལམ་དུ་གཏོང་བ་ཡོད་དམ་མེད་བྱས་པས། ཡོད་གསུང་ངོ༌། །འོ་ན་ཇི་ལྟར་གཏོང་ཞུས་པས། དགག་ཕྱོགས་ལམ་དུ་གཏོང་བ་དང༌། བསྒྲུབ་ཕྱོགས་ལམ་དུ་བཏོང་བ་གཉིས་ཡིན་གསུང༌། དགག་ཕྱོགས་ལ་བདག་གི་མོས་གུས་འདིས་བདག་དང་སེམས་ཅན་ཐམས་ཅད་ཀྱི་ལས་ཀྱི་སྒྲིབ་པ་དག་པར་གྱུར་ཅིག

ཉོན་མོངས་པའི་སྒྲིབ་པ་དག་པར་གྱུར་ཅིག དེ་དག་ཤེས་བྱའི་སྒྲིབ་པ་དག་པར་གྱུར་ཅིག་བྱ། དེ་དགག་ཕྱོགས་ལམ་དུ་བཏང་བའོ། །བསྒྲུབ་ཕྱོགས་ལམ་དུ་བཏང་བ་ནི། བདག་གི་མོས་གུས་འདིས་བླ་མ་རིན་པོ་ཆེའི་ཐུགས་དགོངས་ཡོངས་སུ་རྫོགས་པར་གྱུར་ཅིག སངས་རྒྱས་ཀྱི་བསྟན་པར་དར་ཞིང་རྒྱས་པར་གྱུར་ཅིག མ་མཁའ་དང་མཉམ་པའི་སེམས་ཅན་བདེ་བ་དང་ལྡན། སྡུག་བསྔལ་དང་བྲལ། མྱུར་དུ་བླ་ན་མེད་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག་བྱ། དེ་བསྒྲུབ་ཕྱོགས་ལམ་དུ་བཏང་བའོ། །དེ་རྣམས་གསུངས་པ་དང་ཆོས་དེ་སུ་ལ་ཡོང་ངམ་སྙམ་པ་ན་སུ་ལ་ཡང་མ་བྱུང༌། ཆོས་ལ་བདག་པོ་དགོས་པ་ཡིན་གསུང༌། ཐུན་ཚོད་ཉམས་སུ་མྱོང་བས་བཟུང༌། །ཅེས་པ། སྔར་དང་མི་འདྲ་གསུང༌། ལམ་དུ་བཏང་ཞིང་མོས་གུས་ཀྱང་བསྐྱེད། དེ་ནས་སེམས་བསྐྱེད། མོས་གུས་ཀྱང་བསྐྱེད། ལྷ་བསྒོམ་མོས་གུས་ཀྱང་བསྐྱེད། ཕྱག་རྒྱ་ཆེན་པོ་བསྒོམ། བསྔོ་བ་བྱ། རྗེས་ལ་ཕྱག་རྒྱ་ཆེན་པོ་སྔ་མ་ཅག་གེའི་ཡུན་ཙམ་ཅིག་བསྒོམ། བཟང་རྟོག་ཐམས་ཅད་དེས་འགྲེའོ། །རྟོག་པ་འབྲིང་པོ་ལ། རགས་པ་བྱུང་ན་གཞི་ནས་བསྐྱར་ཅེས་པ་གོ་སླའོ། །ཕྲ་བ་བྱུང་ན་ཐད་ཀར་བཅོས། ཅེས་པ། སའམ་རྡོའམ་ཤིང་མེའམ་ཆུའམ། བེམ་བོ་ལ་ཞེས་དེ་རྣམས་དང་མོས་གུས་སྡེབ་པ་ཡིན་གསུང༌། སྡང་སྐྱེས་པས་ལས་མི་བསོག་པར་འདོད་པ་ཡོད་དེ། ཆོས་རྗེའི་བཞེད་པས་ལས་བསོག་པར་བཞེད་པ་འདུག་པས་ཟབ་གསུང༌། དེ་རྣམས་ཀྱིས་སྐྱོན་མེད་ཅིང་ཡོན་ཏན་རྫོགས་པར་བྱ་བ་དང༌། མགོ་སྙམ་མི་འཛིན་པར་བྱེད་པ་ལགས། ལྔ་ལྡན་སྡོམ་པ་ཐལ་ནས། ད་དེ་དག་གི་ལག་རྗེས་བསྟན་པ་ནི། རྟོག་པ་རབ་འབྲིང༌། ཐ་མ་གསུམ་ལ། དེ་ལ་འདོད་ཆགས་ལམ་དུ་བཏང་བས། ནང་དུ་རང་གི་ཉོན་མོངས་པ་འདག ཕྱི་ནས་འཁོར་འདོད་ཆགས་ཤས་ཆུང་བ་འབྱུང༌། སེམས་བསྐྱེད་པས་བྱང་ཆུབ་སེམས་དཔའི་རིགས་འབྱུང༌། ལྷ་སྒོམས་པ་ལ་ལག་རྗེས་བཞི། རྣམ་པ་གསལ་བས་དབང་པོ་དྲུག་པོ་འབྱུང༌། ང་རྒྱལ་བརྟན་པས་རིགས་མི་འདོར་བ།

དབང་སྐྱབས་ལ། འདིར་འདུལ་བ་འཛིན་པའི་སློབ་མ་དགེ་བཤེས་ཉང་གོལ་ལྟ་བུའོ། །རྣམ་དག་དྲན་པ་ལ་གཉིས། ཀུན་རྫོབ་ལྷ་སོ་སོའི་རྣམ་པར་དག་པ་ཞེན་པ་ཆུང༌། དོན་དམ་དེ་བཞིན་ཉིད་ཀྱི་རྣམ་པར་དག་པས། ཕྱག་རྒྱ་ཆེན་པོ་རྟོགས་པ་འབྱུང༌། བླ་མ་བསྒོམས་པས་རང་ལ་རྩ་བ་དང་བརྒྱུད་པར་བཅས་པའི་བྱིན་རླབས་འབྱུང༌། ཕྱི་རོལ་ནས་སློབ་མ་མོས་གུས་ཅན་འབྱུང༌། ཕྱག་རྒྱ་ཆེན་པོ་བསྒོམ་པས་མཉམ་དུ་སངས་རྒྱ་གསུང༌། ད་བསྔོ་བ་བྱེད་པའི་དུས་སུ་ཉལ་ན་ཡར་ལངས། འགྲོ་འཕྲོ་ཡིན་ན་བསྡད། རྐང་པ་དཀྱིལ་ཀྲུང་བྱ། ལག་པ་ཐལ་མོ་སྦྱར། ངག་སྙན་པའི་གསུང་དང་བཅས་པས་བསྔོ་བ་བྱ། ལུས་འཁྲུལ་འཁོར་ལེགས་པར་སྐུ་མི་ཟད་པ་རྒྱན་གྱི་འཁོར་ལོ་འགྲུབ། གསུང་སྙན་པའི་མདངས་དང་བཅས་པས་གསུང་མི་ཟད་པ་རྒྱན་གྱི་འཁོར་ལོ་འགྲུབ། ཡིད་ཕྱག་རྒྱ་ཆེན་པོ་ལ་མཉམ་པར་བཞག་པས་ཐུགས་མི་ཟད་པ་རྒྱན་གྱི་འཁོར་ལོ་འགྲུབ། དེས་དུག་གསུམ་འགྲེའོ། །བཟང་རྟོགས་ལ་རབ་མོས་གུས་ལམ་དུ་བཏང་བའི་ལག་རྗེས་ལ། དགག་ཕྱོགས་ལམ་དུ་བཏང་བས་ཉོན་མོངས་པ་དག་པ་འབྱུང༌། བསྒྲུབ་ཕྱོགས་ལམ་དུ་བཏང་བས་མོས་གུས་ཅན་དེ་བླ་མའི་ཐུགས་དགོངས་ཡོངས་སུ་རྫོགས་པ། སངས་རྒྱས་ཀྱི་བསྟན་པ་དར་ཞིང་རྒྱས་པར་འགྱུར། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བར་བྱེད་པར་འགྱུར། སེམས་བསྐྱེད་པ། ལྷ་སྒོམ་པ། ཕྱག་རྒྱ་ཆེན་པོ་བསྒོམ་པ། བསྔོ་བ་བྱེད་པ་དང་ཚོ་སྔ་མ་དང་འདྲའོ། །རྟོག་པ་བཟང་རྟོག་ཐམས་ཅད་དེས་འགྲེའོ། །རྟོག་པ་ངན་པ་དང་བཟང་པོ་གཉིས་ལས་སློབ་མ་གྲངས་འགྲུབ། འབྲིང་པོ་ལ་ཡོན་བདག་འགྲུབ་གསུང༌། འདིའི་སྐབས་སུ་རྒྱུ་ཅིག་སྟོན་པ་ཡིན། རྟོག་པ་ལ་གང་ཉེ་བ། སྤང་དཀའ་བ་དེ་ལ་གནད་དུ་སོང་ན་ཉེ་གནས་འགྲུབ། དེ་བས་སླ་བ་རྣམས་ལ་གྲ་པ་འགྲུབ། རྟོག་པ་ཟ་ཟི་ཕྲ་མོ་རྣམས་ལ་ཡོན་བདག་འགྲུབ། རྟོག་པ་བཟང་པོ་དང་ངན་པ་གཉིས་ལ་གནད་དུ་སོང་ནས་འབྲིང་པོ་ལ་གནད་དུ་མ་སོང་ན།

མི་ཆེན་པོ་དང༌། འབྲིང་པོ་དབང་དུ་འདུས། མི་ཆུང་སྒོག་ག་ན་ངན་མི་མགུ་བ་ཡིན་གསུང༌། ཕྲ་མོ་ལ་གནད་དུ་སོང་ནས་དེ་མིན་གཉིས་ལ་གནད་དུ་མ་སོང་ན། མི་ཆུང་ཆུང་མགུ་ཡང་ཆེན་པོ་མི་མགུ་བ་ཡོང་བ་ཡིན་གསུང་ངོ༌། །སྣང་བ་སྣ་ཚོགས་ལ་གནད་དུ་སོང་ན་སྣང་བ་འུར་ལངས་པ། ཕོ་འགམ། མོ་འདུར། བྱིས་པ་ཏེ་ཏེ་བརྡུང༌། དེ་ཆུ་རང་འཕྲོག་པ་དེ་སྣང་བ་ཐམས་ཅད་ལ་གནད་དུ་སོང་བས་ཡོང་བ་ཡིན་གསུང༌། དེས་ལྔ་ལྡན་སྒོམ་པ་དང་དེའི་ལག་རྗེས་བསྟན་པའོ། །གསུམ་པའོ། །ད་དེ་ཉམས་སུ་བླངས་པའི་འབྲས་བུ་སྟོན། དཔལ་ཕག་མོ་གྲུ་པའི་ཞལ་མངའ་ནས། འགྲུབ་པ་བྱས་པའི་འབྲས་བུ་དེས། རང་གཞན་གཉིས་ཀྱི་འདོད་པ་འགྲུབ། འཁོར་བ་མུ་མཐའ་མེད་པ་རུ། སེམས་རྣམས་ལ་སྨན་གྱུར་ཅིག །ཅེས་གསུངས་པས། ཆོས་བྱས་འབྲས་བུ་གང་ཡིན་ན། གྲགས་པ་དང་སྙན་པ། རྙེད་པ་དང་བཀུར་སྟི། འཁོར་དང་ལོངས་སྤྱོད་ཐམས་ཅད་ཆོས་བྱས་པའི་ཡོན་ཏན་ཡིན་ཏེ་འབྲས་བུ་མེན་གསུང༌། འབྲས་བུ་གང་ཡིན་ན། མ་ནམ་མཁའ་མཉམ་པའི་སེམས་ཅན་བདེ་བ་དང་ལྡན། སྡུག་བསྔལ་དང་བྲལ་ནས་བླ་ན་མེད་པའི་བྱང་ཆུབ་ཐོབ་པའོ། །འབྲས་བུ་ཆོས་ཀྱིས་ཕན་ཐོགས་པའོ། །ཆོས་ཉམས་སུ་ལེན་པ་ལ་སློབ་མ་ཡོངས་པས། དེ་ལ་འབྲས་བུ་བཞི་འབྱུང་གསུང༌། ཞེ་སྡང་ལྟ་བུ་ལ་དབང་གི་འབྲས་བུ་རང་བས་ལྷག་པའི་རིན་པོ་ཆེ་སྐྱོན་མེད་ཡོན་ཏན་ལྡན་པ་འབྱུང༌། བྲལ་འབྲས་དེའི་མི་མཐུན་བྲལ། ཞེས་པ་རྟོག་པ་ཡོད་ན་ཞེ་སྡང་དང་བྲལ་བའོ། །དེ་ཡང་ངོ་མཚར་ཅན་དུ་མཆིས། རྣམ་སྨིན་ཞེ་སྡང་སྐྱེ་ན་ཡང༌། དབང་དུ་མི་འཆོར་ཉམས་སུ་ལེན་མཁན་དེ་ཡང་ངོ་མཚར་ཅན་དུ་མཆི། རྒྱུ་མཐུན་རྟོགས་ཡོད་ན་ཡང༌། ཞེ་སྡང་མི་སྤོང་དེ་ལ་སྤྱད། དེ་ལམ་གྱི་དུས་སུ་སྐྱེས་པ་ནོར། འབྲས་བུའི་དུས་སུ་ཕུན་ཚོགས་འཁོར། མི་སྤང་མཉམ་པ་ཉིད་དུ་རོལ། འོག་མ་གོང་མར་འཕོ་བ་ཡིན། དུས་གསུམ་ཐམས་ཅད་དེས་འདྲེའོ། །རབ་མོས་གུས་ལ། རང་བས་ལྷག་པའི་རིན་པོ་ཆེ། སེམས་ཅན་དོན་ལ་ཆགས་ཐོགས་མེད།

སྐྱོན་མེད་ཡོན་ཏན་ལྡན་པ་འབྱུང༌། བྲལ་འབྲས། བླ་མའི་སྐུ་གསུང་ཐུགས་དང་འཕྲིན་ལས་ལ་ལོག་ལྟའི་བློ་དང་བྲལ་བ་འབྱུང༌། རྣམ་པར་སྨིན་པའི་འབྲས་བུ་ལ། མོས་གུས་ཡང་ཡོད། ཉམས་ལེན་ཡང་བྱེད་པ་འབྱུང༌། རྒྱུ་མཐུན་པའི་འབྲས་བུ་ལ། མོས་གུས་གཅིག་པོས་ཆོག་ཟེར་བ་འབྱུང༌། རྟོག་པ་བཟང་རྟོག་དེས་འགྲེས་སོ། །འབྲིང་པོ་ཐད་ཀའི་སྣང་བ་ལ། དབང་གི་འབྲས་བུ་ལ། རང་བས་ལྷག་པའི་རིན་པོ་ཆེ། སྐྱོན་མེད་ཡོན་ཏན་ལྡན་པར་འབྱུང༌། རྗེ་བཙུན་གླིང་རས་ལྟ་བུ་ཞལ་མཐོང་བས་སྒོམ་སྐྱེས་པ་འབྱུང༌། བྲལ་འབྲས་དེའི་མི་མཐུན་བྲལ། ཅེས་པ། འཇིག་རྟེན་ནམ་སྣང་བ་ལ་ཞེན་པ་དང་བྲལ་བ་འབྱུང༌། རྣམ་སྨིན་ཉོན་མོངས་སྐྱེས་ནས། དབང་དུ་མི་འཆོར་ཉམས་ལེན་མཁས། ཞེས་པ། སྣང་བ་ཞེན་པ་སྐྱེས་ཡང་དབང་དུ་མི་འཆོར་བར་ཉམས་ལེན་མཁས་པ་འབྱུང༌། རྒྱུ་མཐུན་ལས་ངན་ཡོད་ན་ཡང་ལས་ངན་མི་སྤང་དེ་ལ་སྤྱོད། ཅེས་པ། ལྔ་ལྡན་གྱི་ཉམས་ལེན་ཤེས་ཀྱང་ཉམས་སུ་མི་ལེན་པའི། སྣང་བ་ལ་ཞེན་པ་ཆེ་བ། འཇིག་རྟེན་བློས་གཏོང་མི་ནུས་པ་འགའ་ཞིག་འབྱུང༌། ཡང་ལན་ཅིག་གི་དུས་སུ། སྣང་བ་ཐད་ཀའི་ཉམས་ལེན་ལ་ཡོན་ཏན་ལ་ཡོན་བདག་འགྲུབ་གསུང༌། དབང་གི་འབྲས་བུ་ལ། ཡོན་བདག་པའི་གསེབ་ནས་ཀྱང་སྐྱོན་མེད་ལ་ཡོན་ཏན་རྫོགས་པ་འགའ་ཞིག་འབྱུང་གསུང༌། བྲལ་བའི་འབྲས་བུ་ལ། ཡོན་ཏན་བདག་པ་ཡིན་ཀྱང་འཇིག་རྟེན་ལ་ཞེན་པ་དང་བྲལ་བ་འགའ་ཞིག་འབྱུང་གསུང༌། རྣམ་པར་སྨིན་པའི་འབྲས་བུ་ལ། བླ་མ་དེའི་ཆོས་ཉམས་ལེན་གང་ཡིན་པ་ཤེས་པ། ཞེན་པའི་དབང་དུ་མི་འཆོར་བ་འགའ་ཞིག་འབྱུང་གསུང༌། རྒྱུ་མཐུན་པའི་འབྲས་བུ་ལ། ང་སློབ་དཔོན་ཐ་སེ་མོའི་ཡོན་བདག་ཡིན་ཟེར་ནས། ཁེ་གྲགས་རྐེ་འཐེན་པ། ཞེན་པ་ཆེ་བ་འགའ་ཞིག་འབྱུང་གསུང་ངོ༌། །དེ་ཚོ་འབྲས་བུ་བཞི་ལ་བརྗེད་ཐོ་ཙམ་ཡིན། དེ་ལྟར་ཆོས་ལྔ་ལྡན་གྱི་ཉམས་ལེན་འདི་ལ། བཀའ་སྡེ་སྣོད་གསུམ་ཚང༌། རྒྱུད་སྡེ་བཞི་དང༌། བདེན་པ་བཞི་དང༌། བདག་མེད་གཉིས་དང༌།

ཕ་རོལ་ཏུ་ཕྱིན་པ་དྲུག ལྟ་བ་སྒོམ་པ་སྤྱོད་པ་གསུམ། རྒྱུད་དང་ལམ་དང་འབྲས་བུ་གསུམ། ཚད་མེད་པ་བཞི། ཐབས་མཁས་པ་དང༌། ཤེས་རབ་ཟབ་མོ་གཉིས། རྣམ་པར་ཐར་པའི་དེ་བཞིན་གཤེགས་པས་གསུངས་པའི་ཆོས་ཐམས་ཅད་ཚང་བར་བརྩི་བ་སྟེ། སྒོ་གསུམ་ཆོས་ཀྱི་སྒོ་ཐམས་ཅད་ཚང་གསུང་ངོ༌། དགེ་བ་འདིས་མཚོན་འཁོར་འདས་ཀྱིས། །དུས་གསུམ་བསགས་དང་ཡོད་པ་ཡི། །མཁའ་མཉམ་སེམས་ཅན་མ་ལུས་རྣམས། །ཚེ་འདིར་སངས་རྒྱས་ཐོབ་པར་ཤོག། །། །། 1$0000240༨༢༩༽ ༄། །རྗེའི་ཚིག་གསུམ་གནད་ཀྱི་གདམས་པ།1$0000310 ལྷུན་གྱིས་གྲུབ་ཅིང་འདུས་མ་བྱས། །སྤྲོས་པའི་མཚན་མ་མི་མངའ་ཞིང༌། །དག་པ་གཉིས་ལྡན་ཆོས་ཀྱི་སྐུ། །རིན་ཆེན་བླ་མའི་ཞབས་ལ་འདུད། །དེ་ཡི་ཞལ་ནས་ལེགས་གསུངས་པ། །བདུད་རྩི་གནད་ཀྱི་མན་ངག་འདི། །གུས་བསྟེན་སློབ་མས་སྐུལ་ཕྱིར་ནི། །བརྩེ་བས་མན་ངག་གསུང་བཞིན་བྲི། །བུ་གཅིག་གུས་པས་ཚུར་ཉོན་དང༌། །རྙེད་དཀའ་བའི་དལ་འབྱོར་ཐོབ་པ་འདི། །མི་རྟག་རྩྭ་ཁའི་ཟིལ་པ་འདྲ། །དེ་ཕྱིར་ཚེ་འདིའི་འདུན་པ་སྤོངས། །རིགས་དྲུག་འཁོར་བའི་དུ་ཁཿལ། །མེ་དོང་ལྟ་བུར་བསམས་ལགས་ན། །དེ་ལས་ཐར་བྱེད་དམ་པའི་ཆོས། །གནས་ལུགས་དོན་ལ་གོམས་པར་མཛོད། །འཁོར་བའི་རྒྱུད་ལས་ཐར་ལགས་ཀྱང༌། །བརྩེ་བའི་མ་རྣམས་བོར་ལགས་ན། །ཉན་རང་དམན་པའི་བྱང་ཆུབ་ཡིན། །སེམས་གསུམ་འབྲལ་མེད་བསྒོམ་ཞིག་གསུངས། །ཚེ་འདི་དོན་ཆེན་སྒྲུབ་ལགས་ན། །ཚད་ལྡན་བླ་མ་རིན་ཆེན་གྱི། །ཅི་གསུང་བཀའ་བཞིན་བསྒྲུབ་པ་ཡིན། །དངོས་གྲུབ་འབྱུང་གིས་མོས་གུས་གྱིས། །རང་གཞན་དོན་འབྱུང་རྫོགས་སངས་རྒྱས། །སྒྲུབ་བྱེད་གནད་ཀྱི་མན་ངག་ནི། །ཟུང་འཇུག་ལམ་གྱི་མཆོག་གྱུར་པ། །ཚིག་གསུམ་གནད་ཀྱི་མན་ངག་འདི་ལྟར་བྱ་གསུང༌། སངས་རྒྱས་རྣམས་ཀྱི་གཞུང་ལམ་འདི། །ཚེ་འདིའི་ལྟོས་ཐག་བཅད་ནས་ཀྱང༌། །ཉམས་ལེན་འབྲལ་མེད་བརྩོན་འགྲུས་ཀྱིས། །སྙིང་ལ་ཞོག་ཅིག་སྐྱེས་བུ་རྣམས། །འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་ནས།

འོ་སྐོལ་གྱི་སྟོན་པ་ཐུབ་པ་ཆེན་པོ་མངོན་པར་རྫོགས་པར་སངས་རྒྱས་ནས། སེམས་ཅན་གྱི་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ཡིན། ཆོས་དེ་རྣམས་ཉམས་སུ་ལེན་པ་ལ་ཚུལ་བསམ་གྱིས་མི་ཁྱབ་པ་ཅིག་གསུངས་ན་ཡང་མདོར་བསྡུས་ནས། པཎྜི་ཏ་སྒྲོ་འདོགས་ཕྱི་ནས་གཅོད་པ་དང༌། ཀུ་སཱ་ལི་སྒྲོ་འདོགས་ནང་ནས་གཅོད་པ་གཉིས་ཡིན་ཏེ། དེ་ཡང་པཎྜི་ཏ་སྒྲོ་འདོགས་ཕྱི་ནས་གཅོད་པ་བྱ་བ་སྟེ། བཤད་པའི་བླ་མ་མང་པོ་བསྟེན། བཀའ་བསྟན་བཅོས་སམ་མདོ་སྡེ་དང༌། རྒྱུད་སྡེ་རྣམས་ལ་ཐོས་བསམ་གྱིས་ཤེས་བྱ་བསྐྱངས་པས་ནམ་ཞིག་ན། ཆོས་རྣམས་ནམ་མཁའ་ཕྱིས་བརྟས་ཆོས་སུ་འགྲོ་བར་གསུངས་པ་མི་འདུག་པས། བསྒོམས་པ་མེད་ཀྱང་ཅི་ཞིག་ལྟར་ལ་ཤེས་པ་ཁ་ནང་དུ་ལོག་སྟེ་སེམས་ལྷན་ཅིག་སྐྱེས་པའི་དོན་རྟོགས་ནས་རྟོག་པ་འཆར་བ་ཡང་ཡོད་པར་འདུག་གསུང༌། གཉིས་པ་ཀུ་སཱ་ལི་སྒྲོ་འདོགས་ནང་ནས་གཅོད་པའི་ལུགས་ནི། ཆོས་མང་པོ་གཅིག་ཐོས་བསམ་མ་བྱས་ཀྱང༌། བླ་མ་དམ་པ་གཅིག་དང་མཇལ། མོས་གུས་བྱས་ཏེ་གསུང་རྡོག་པོ་གཅིག་ཙམ་ལ་གཙིགས་སུ་བྱས་ནས་བསྒོམས་པས། བླ་མའི་བྱིན་རླབས་དང་རང་གི་མོས་གུས་ཀྱི་ཤུགས་ཀྱིས་རང་གི་སེམས་ལྷན་གཅིག་སྐྱེས་པ་སྐྱེ་འཆི་མེད་པའི་དོན་རྟོགས་དེ། རྟོགས་པ་ཕུན་སུམ་ཚོགས་པ་ཤར་བའི་དུས་སུ། བཀའ་སྡེ་སྣོད་ཀྱི་དོན་མ་ལུས་པ་ཁོང་དུ་ཆུད་བཅིང་སྣང་བ་དཔེ་ཆར་འཆར་བ་ཡིན། དེ་ཙ་ན་པཎྜི་ཏ་མང་པོས་མཐའ་བསྐོར་ཡང༌། ཆོས་ཀྱི་ལན་འདེབས་པ་ལ་ཐོགས་པ་མེད་ཅིང་ཉམ་ང་མེད་པ་འབྱུང༌། དེ་ལ་སྒོམ་འབྱུང་གི་ཤེས་རབ་ཟེར་བ་ཡིན་ལ། རྣལ་འབྱོར་པ་སེང་གེ་ལྟ་བུ་བྱ་བ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། འོ་ན་དེ་ལྟ་བུ་རང་ཨེ་ཡོད་དམ་སྙམ་ན་ཡོད་དེ་སློབ་དཔོན་བིརྺ་པ་ལྟ་བུའམ། ཏོག་ཙེ་ལྟ་བུ་ཡིན། བླ་མ་ནཱ་རོ་པས་ཏིལླི་པ་མཉེས་པར་བྱས་པ་ལ་བརྟེན་ནས། ནཱ་རོ་པའི་ཐུགས་ལ་ཚིག་དོན་མ་ལུས་པ་དུས་གཅིག་ལ་འཁྲུངས་པ་ཡིན་གསུང༌།

དེ་ལྟར་ལུགས་གཉིས་ལས་འོ་སྐོལ་གྱི་བཀའ་བརྒྱུད་རིན་པོ་ཆེ་འདི་ཀུ་སཱ་ལི་སྒྲོ་འདོགས་ནང་ནས་གཅོད་པའི་ལུགས་ཡིན་གསུང༌། དེ་ཡང་ངེད་ཀུ་སཱ་ལི་པ་ཡིན་ཟེར་ནས། གདམས་ཆུང་འགའ་རེ་ཡི་གེར་བྲིས་ནས། དེ་དར་གྱིས་དཀྲིས། མཆན་ཁུང་བསེ་དྲི་ཁ་ཤོས་གཅིག་ཏུ་བཅུག་ནས། འདི་ན་སུ་ལ་ཡང་མེད་པའི་གདམས་པ་ཡོད་པ་ཡིན་ཟེར་བ་དེ་ལ་ཀུ་སཱ་ལི་པ་མི་ཟེར། འོ་ན་གང་ཡིན་ན་རྗེ་རིན་པོ་ཆེའི་ཞལ་ནས། ཆོས་གཅིག་ཉམས་སུ་བླངས་པས་འཁོར་འདས་ཀྱི་ཆོས་ཐམས་ཅད་ལ་གོ་རྟོགས་སྐྱེ་བ་གཅིག་བྱུང་ན་དེ་ཀུ་སཱ་ལི་པ་བྱ་བ་ཡིན་གསུང༌། ཆོས་གཅིག་ཉམས་སུ་བླངས་ན་འཁོར་འདས་ཀྱི་ཆོས་ཐམས་ཅད་གོ་ནུས་པའི་ཆོས་དེ་གང་ཡིན་སྙམ་ན། བླ་མ་རིན་པོ་ཆེའི་ཞལ་ནས། དེ་ཚིག་ཉུང་ལ་དོན་འདྲིལ་བ་ཉམས་སུ་བླང་བདེ་བ། ཚིག་རྡོག་པོ་གསུམ་ལས་མེད་ཀྱིས་ཁྱེད་ཀྱིས་འདི་བློ་ལ་ཟུང་ལ་ཉམས་སུ་ལོངས་གསུང༌། དེ་གང་ཡིན་ན། ལུས་འདི་ཙུག་སྡོད་ལ་སེམས་འདི་ཙུག་ཞོག་དང༌། ཡོན་ཏན་འདི་འདྲ་ཞིག་སྐྱེ་ཡིས་བྱ་བ་གསུམ་པོ་འདི་ལས་མེད་པ་ཡིན་གསུང༌། འདི་ལ་ཡང་སངས་རྒྱས་ཀྱི་ཆོས་རེ་རེ་ལུས་སེམས་ཀྱི་བཞག་ཐབས་མི་འདྲ་བ་རེ་རེ། དེ་རྣམས་ལ་ཡོན་ཏན་གྱི་སྐྱེ་ཚུལ་ཐ་དད་པ་རེ་རེ་སྟེ་བསམ་གྱིས་མི་ཁྱབ་པ་གཅིག་གསུངས་པ་ཡིན་ཏེ། ད་རེས་ཕྱག་རྒྱ་ཆེན་པོ་ལྔ་ལྡན་ལྟ་བུ་གཅིག་ལ་མཚོན་ན། གསུམ་ཡིན་ཏེ། དངོས་པོའི་གནས་ལུགས་དང༌། ལམ་ཉམས་སུ་ལེན་པའི་ཐབས་དང༌། འབྲས་བུ་སྐྱེ་བའི་ཚུལ་དང་གསུམ་ལས། དངོས་པོའི་གནས་ལུགས་ནི་ལུས་འདི་གདོད་མ་ནས་དཔའ་བོ་མཁའ་འགྲོའམ་ད་ལའི་རང་བཞིན་སངས་རྒྱས་གཅིག་ཡིན་ཏེ། གསང་བ་འདུས་པ་ལས། ས་ཆུ་སྤྱན་དང་མ་མཱ་ཀཱི། །དཀར་དང་སྒྲོལ་མ་ཞེས་བྱ་བ། །མེ་དང་རླུང་དུ་རབ་ཏུ་གྲགས། །རྡོ་རྗེ་སྐྱེ་མཆེད་ཉིད་དག་ཀྱང༌། །བྱང་ཆུབ་སེམས་པའི་ད་ལའི་མཆོག །ཅེས་གསུངས་པས་ཤེས་ལ། སེམས་ཀྱི་རང་བཞིན་ནི་གདོད་མ་ནས་རྣམ་པར་དག་པའི་ཆོས་ཀྱི་སྐུ་སངས་རྒྱས་ཡིན་ཏེ།

འདའ་ཀ་ཡེ་ཤེས་ནས། སེམས་རྟོགས་ན་སངས་རྒྱས་ཡིན་པས། སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ། །གསུངས་པ་ཡིན། ལུས་སེམས་གཉིས་ཀྱི་གནས་ལུགས་འདི་རྟོགས་ན་སངས་རྒྱས་ཡིན་ལ། མ་རྟོགས་ན་འཁོར་བའི་སེམས་ཅན་ཡིན་ཏེ། དབུ་མ་ནས། འཁོར་བ་དང་ནི་མྱ་ངན་འདས། །གཉིས་སུ་ཡོད་པ་མ་ཡིན་ཏེ། །འཁོར་བའི་མཚན་ཉིད་ཤེས་པ་ལ། །མྱ་ངན་འདས་ཞེས་བརྗོད་པ་ཡིན། །གསུངས་པས། གནས་ལུགས་དེས་མ་ཕན་པར་དེ་མངོན་དུ་གྱུར་པར་བྱེད་པ་ལ། ལམ་ཐབས་ཉམས་སུ་བླངས་པའི་རིམ་པ་གསུངས་པ་ཡིན་པས། ལུས་འདི་ཙུག་སྡོད་ལ། སེམས་འདི་ཙུག་ཞོག་དང༌། ཞེས་པ་འདི་གསུངས་པ་ཡིན། འོ་ན་ལུས་ཅི་ཙུག་འཇོག་པ་ཡིན་སྙམ་ན། བླ་མས་བསྟན་པ་འདི་ཙུག་འཇོག་པ་ཡིན། བླ་མས་བསྟན་པ་གང་ཡིན་ན། བསམ་གཏན་གྱི་འཁྲུལ་འཁོར་གནད་བརྒྱད་དང་ལྡན་པར་འཇོག་པ་ཡིན་ཏེ། རྐང་པ་དཀྱིལ་ཀྲུང་བཅའ་བ་དང༌། ལག་པ་མཉམ་བཞག་བྱ་བ་དང༌། སྒལ་ཚིགས་སྲང་བ་དང༌། ཡང་མགྲིན་པ་དགུ་བར་བྱ། མིག་སྣ་རྩེར་དབབ། ལྕེ་རྐན་ལ་སྦྱར། དབང་པོ་ཐུར་དུ་འཆང་བ། དཔུང་པ་རྒོད་གཤོག་བཞིན་ཡངས་པར་བྱ་སྟེ། ལུས་གནད་བརྒྱད་པོ་དེ་ལས་མ་གཡོས་པར་སྡོད་པ་དེ་ལ་ལུས་འདི་ཙུག་སྡོད་བྱ་བ་ཟེར་བ་ཡིན་གསུང༌། སེམས་འདི་ཙུག་ཞོག་དང་བྱ་བ་སེམས་ཅི་ཙུག་འཇོག་པ་ཡིན་སྙམ་ན། སེམས་བླ་མས་བསྟན་པ་དེ་ཙུག་འཇོག་པ་ཡིན་ཏེ། གང་ཡིན་ན་ཕྱག་རྒྱ་ཆེན་པོ་ལྔ་ལྡན་དུ་འཇོག་པ་ལ་ཟེར་བ་ཡིན་པས་ལུས་དེ་ཙུག་གཏད་ནས། དང་པོ་བྱམས་པ་དང་སྙིང་རྗེ། བྱང་ཆུབ་ཀྱི་སེམས་ཀྱི་སྟེང་དུ་མ་ཡེངས་པར་སིང་ངེ་འཇོག་པ་ཡིན། གཉིས་པ་དེའི་རྗེས་ལ་རང་གི་ལུས་ཡི་དམ་གྱི་ལྷའི་སྟེང་དུ་བརྒྱན་ལ་སོགས་པ་གསལ་བར་འཇོག་པ་ཡིན། གསུམ་པ་དེའི་རྗེས་ལ་ལུས་ཁོང་སྟོང་སྙིང་པད་མ་འདབ་མ་བརྒྱད་ཀྱི་ལྟེ་བ་ལ་རྩ་བའི་བླ་མ་གསལ་བར་བསྒོམ། བཞི་པ་བློ་སྔ་ཕྱིའི་བར་དེར་བླ་མས་བསྟན་པ་བཞིན་དུ་སེམས་དེ་བཞིན་ཉིད་མ་བཅོས་པའི་ངང་དུ་འཇོག་པ་ཡིན་ཏེ།

དེ་ལྟར་བཞག་པས་སེམས་རྣམ་པར་མི་རྟོག་པ་དེའི་ངང་དུ་གནས་ཀྱིན་འདུག་ན། དེ་སྐྱེ་བ་མེད་པའི་སྒོ་བྱ་བ་ཡིན་པས། དེ་ལ་དགའ་བ་མི་བྱ་བ་བར་གནས་ཚད་དུ་བཞག དེ་ལ་མི་གནས་པར་རྣམ་རྟོག་སྣ་ཚོགས་སུ་སྐྱེ་ན་འགག་པ་མེད་པའི་སྒོ་བྱ་བ་ཡིན་པས། དེ་ལ་མི་དགའ་བ་མི་བྱ་བར་བྱང་ཆུབ་ཀྱི་སེམས་དང༌། ཡི་དམ་དང་བླ་མ་བསྒོམ་མོ། །སེམས་མི་རྟོག་པ་ལ་མི་གནས་པར་རྟོག་པ་སྐྱེ། རྟོག་པ་ལ་ཡང་མི་གནས་པར་འཕྲོ་ན། གནས་པ་མེད་པའི་སྒོ་བྱ་བ་ཡིན་པས། ཆགས་སྡང་མི་བྱ་བར་གང་བྱུང་ཡོན་ཏན་དུ་ཤེས་པར་བྱས་ལ། སེམས་མ་བཅོས་པ་ལ་བཞག ལྔ་པ་བསྔོ་བ་ཞེ་ཐག་པ་ནས་བྱ། དེ་སེམས་འདི་ཙུག་བྱ་བྱ་བ་ཡིན། དེ་ལྟར་ལམ་ལྔ་ལྡན་ཉམས་སུ་བླངས་པས། འབྲས་བུའི་འབྱུང་ཚུལ་ནི། ཡོན་ཏན་འདི་འདྲ་གཅིག་སྐྱེ་ཡིས་བྱ་བ་ཡིན་གསུང༌། ཡོན་ཏན་ཅི་འདྲ་གཅིག་སྐྱེ་ན་བླ་མས་བསྟན་པའི་ལུས་སེམས་གཉིས་ཀྱི་དགེ་སྦྱོར་སྐྱེ་བ་དེ། དེ་ཡང་དང་པོ་ལུས་དེ་ལྟར་བཞག་པས་ལུས་ཀྱི་ཡོན་ཏན་གཅིག་སྐྱེ། རྐང་པ་དཀྱིལ་ཀྲུང་བཅས་པས་ཟས་མི་འཇུ་བ་མི་འོང༌། ཁ་སྨྲས་ཀྱི་བར་དུ་མི་ཚུགས། གནད་དེས་ས་རླུང་ལ་གནད་དུ་འགྲོ་ཞིང༌། ས་རླུང་དབང་དུ་འདུ་བའི་ཡོན་ཏན་འབྱུང་བ་དང༌། ལག་པ་མཉམ་བཞག་བྱས་པས། མེ་རླུང་ལ་གནད་དུ་འགྲོ་ཞིང༌། མེ་རླུང་དབང་དུ་འདུ་བའི་ཡོན་ཏན་འབྱུང་བ་དང༌། གནད་དེས་བདེ་བའི་ཏིང་ངེ་འཛིན་འབྱུང་བ་ཡིན། ཚིགས་སྲང་པ་དང༌། དཔུང་པ་ཡངས་པར་བྱས་པས། ཁྱབ་བྱེད་ཀྱི་རླུང་ལ་གནད་དུ་འགྲོ་ཞིང་དབང་དུ་འདུས་རླུང་རང་གནས་སུ་ཚུད་པས། རྩ་ཟུག་རླུང་ཟུག་སྙིང་ཟུག་ཡོང་བའི་སྐྱོན་མི་འབྱུང་བ། མགྲིན་པ་དགུ་བར་བྱས་པས་རྩེ་མགོ་མནན་པས། རླུང་གི་རླུང་ལ་གནད་དུ་འགྲོ་ཞིང༌། དབང་དུ་འདུས་པའི་ཡོན་ཏན་འབྱུང༌། མི་རྟོག་པའི་ཏིང་ངེ་འཛིན་སྐྱེའོ། །རླུང་གི་རླུང་ལ་གནད་དུ་འགྲོ་ཞིང༌། དབང་དུ་འདུས་པའི་ཡོན་ཏན་འབྱུང༌། མི་རྟོག་པའི་ཏིང་ངེ་འཛིན་སྐྱེའོ། །ལྕེ་རྐན་ལ་སྦྱར་བ་དང༌།

དབང་པོ་ཐུར་དུ་འཕྱང་པས། ཆུ་རླུང་ལ་གནད་དུ་འགྲོ་ཞིང་དབང་དུ་འདུས་པ་ཡིན། ཁ་ཆུ་སྣེ་ཆུ་མི་འབྱུང་ངོ༌། །མིག་སྣ་རྩེར་ཕབ་པས་ནམ་མཁའི་རླུང་ལ་གནད་དུ་འགྲོ་ཞིང༌། དབང་དུ་འདུས་པ་ཡིན། དེས་གསལ་བའི་ཏིང་ངེ་འཛིན་སྐྱེའོ། །ཡང་འཁྲུལ་འཁོར་དེ་ལ་གནས་པས་ལུས་ངག་མི་དགེ་བ་བདུན་སྤོངས་པས། སྤོང་བ་བདུན་གྱི་ཚུལ་ཁྲིམས་འོང་སྟེ། ལྷག་པ་ཚུལ་ཁྲིམས་ཀྱི་བསླབ་པར་འོང༌། ལུས་གནད་དེས་རྟོག་པ་གཞན་དུ་མ་སྤངས་པས་ལྷག་པ་སེམས་ཀྱི་བསླབ་པར་འོང༌། ལུས་སེམས་གཉིས་སྟོང་པར་ཤེས་པའི་ལུས་གནད་རེ་ལ། ཡོན་ཏན་དང་སྐྱོན་སྐྱེད་པར་ཤེས་པའི་དུས་སུ་ལྷག་པ་ཤེས་རབ་ཀྱི་བསླབ་པར་འོང་གསུང༌། ཡང་འཁྲུལ་འཁོར་ལ་གནད་དུ་བསྣུན་པས་གནས་སྐབས་དང་མཐར་ཐུག་ཐམས་ཅད་དུ་བྱང་ཆུབ་སྙིང་པོ་ལ་བྱོན་ནས་སངས་རྒྱས་པའི་འཁྲུལ་འཁོར་ནས་བཟུང་ནས། ཐ་མ་གཉིད་ལོག་པའི་ལུས་གནད་ཀྱི་བར་དུ་ལུས་གནད་ཐ་དད་པའི་སྒོ་ནས་སེམས་ཅན་གྱི་དོན་འབྱུང་བ་ནི་སྤྲུལ་པའི་སྐུ་ཡིན། ལུས་གནད་དེས་ལུས་ལ་ཐིག་ལེ་གནས་པས། རང་བཞིན་བདེ་བ་ཆེན་པོར་ལོངས་སྤྱོད་པའི་ལྷར་ཤར་བའི་སྒོ་ནས་སེམས་ཅན་གྱི་དོན་འབྱུང་བ་ནི་ལོངས་སྤྱོད་རྫོགས་པའི་སྐུ་ཡིན་ལ། འཁྲུལ་འཁོར་དེ་ལ་གནད་དུ་བསྣུན་པས། སེམས་སྤྲོས་པའི་མཐའ་ཐམས་ཅད་དང་བྲལ་བ་ཆོས་ཀྱི་སྐུར་རྟོགས་པ་ནི། ཆོས་ཀྱི་སྐུའི་སངས་རྒྱས་ཡིན་ཏེ། འཇམ་དཔལ་ནས། རྡོ་རྗེ་དཀྱིལ་དཀྲུང་རྫོགས་སངས་རྒྱས། །ཞེས་གསུངས་པ་དེ་ལྟ་བུ་ཡིན་གསུང༌། དེ་ནས་སངས་རྒྱས་སངས་རྒྱས་པའི་དུས་སུ་ཡང་ལུས་གནད་དེ་ཉིད་ཀྱིས་དོན་གྲུབ་པར་མཛད་ལ་ཡིན། དེའི་དུས་སུ་ཕྱག་གཡས་པ་ནམ་མཁའ་ལ་མ་སླང་སྟེ། ས་མནོན་མཛད་ནས་སངས་རྒྱས་པ་ཡིན་ཏེ། དེ་ལ་དགོས་པ་ཁྱད་པར་ཅན་གཅིག་ཡོད་པར་འདུག་གསུང༌། དེས་མྱ་ངན་ལས་པའི་ཆོས་ཐམས་ཅད་ལུས་གནད་དུ་གོ་བ་བྱ་བ་དེ་ལྟ་བུ་ཡིན་ལ། ཡང་ལུས་གཡས་སུ་ཡོ་ན་ཞེ་སྡང་སྐྱེ་ཞིང་ཕོ་གདོན་གྱིས་བར་དུ་གཅོད།

གཡོན་དུ་ཡོ་ན་ཆགས་པ་སྐྱེ་ཞིང་མོ་གདོན་གྱིས་བར་དུ་གཅོད། རྒྱབ་ཏུ་དགྱེ་ན་ཀླུ་བཙན་གྱིས་བར་དུ་གཅོད། མདུན་དུ་དགུ་ན་གཏི་མུག་སྐྱེ་ཞིང་ས་བདག་གིས་བར་དུ་གཅོད། དེ་ལྟར་དུག་གསུམ་སྐྱེད་པས་ལུས་ངག་ཡིད་གསུམ་གྱིས་ལ་སོགས་པས། རིགས་དྲུག་ཏུ་རྟེན་འབྲེལ་བཅུ་གཉིས་ཀྱི་ཚུལ་དུ་འཁོར་བར་འཁྱམས་པར་ཤེས་པ་ནི་འཁོར་བའི་འདུག་ལུགས་གོ་བ་ཡིན་ཏེ། མཚན་བརྗོད་ལས། ལུས་མེད་ལུས་དེ་ལུས་ཀྱི་མཆོག །ལུས་ཀྱི་མཐའ་ནི་རྟོགས་པ་པོ། །ཞེས་གསུངས་པ་ཡང༌། དེ་ལྟ་བུ་ཡིན་གསུང༌། དེས་ན་ལུས་གནད་རེ་རེས་འཁོར་འདས་ཀྱི་བྱུང་ཚུལ་ཐ་དད་པ་བསྐྱེད་པར་ཤེས་པའི་དུས་སུ། གསང་བ་རྟེན་འབྲེལ་ལུས་གནད་ཤེས་པ་བྱ་བར་འོང༌། ཡང་དེར་འཁྲུལ་འཁོར་གྱི་ཡོན་ཏན་ཐོབ་པས་འཁྲུལ་འཁོར་གྱི་དངོས་གྲུབ་བྱ་བ་ཡོང་བ་ཡིན་གསུངས། དེ་ཙ་ན་འཁོར་འདས་ཀྱི་ཆོས་ཐམས་ཅད་ལུས་གནད་ཀྱི་འཁོར་ལོ་གཅིག་པུ་གོ་བས་ཆོས་ཐམས་ཅད་གོ་བ་ཡིན་པས་ཆོས་ཆུང་བ་མིན་གསུང༌། ནང་རྟེན་འབྲེལ་ལུས་ཀྱི་འཁྲུལ་འཁོར་དུ་གོ་བའི་དུས་སུ། དགེ་སྦྱོར་ཅི་བྱས་པ་ཐམས་ཅད་ལུས་གནད་དུ་གོ་བ་དང༌། ཕྱིའི་སྣང་བ་ཐམས་ཅད་ལུས་གནད་དུ་གོ་བ་སྟེ། བསམ་པ་དེས་གསང་བ་རྟེན་འབྲེལ་ལུས་བྱིན་གྱིས་རླབས་ནས་ལུས་དེ་འཁྲུལ་འཁོར་གྱི་ལུས་སམ། རྟེན་འབྲེལ་གྱི་སྐུ་བྱ་བ་གཅིག་ཏུ་གྱུར་པའི་དུས་སུ། ལྟ་སྟངས་ལ་སོགས་ལུས་ཀྱི་གནད་རེ་རེས་སེམས་ཅན་གྱི་གནད་རེ་རེས་སེམས་ཅན་གྱི་དོན་མང་པོ་འགྲུབ་པ་དང༌། རང་གི་ལུས་མཐོང་བ་ཙམ་གྱིས་གཞན་གྱི་ཡོན་ཏན་བསྐྱེད་བཅིང་སྐྱོན་སེལ་བར་ནུས་པ་འབྱུང་གསུང༌། གསང་བ་རྟེན་འབྲེལ་སྣང་བ་བྱིན་གྱིས་རླབས་པའི་དུས་སུ། རྡོ་རྗེ་ལུས་ཀྱི་གནས་ལུགས་མངོན་དུ་གྱུར་པ་ཡིན་བྱ་བའི་སྙན་པ་བྱུང་ནས། གཞན་གྱི་བསྙེན་བཀུར་བྱེད་པ་འོང༌། འཁྲུལ་འཁོར་གཙིགས་སུ་བྱེད་པའི་འཁོར་འདུས་ནས་རང་གི་དོན་གྲུབ་འོང་བ་དང༌། གང་ཏུ་ཕྱིན་པ་ཐམས་ཅད་དུ་འཁྲུལ་འཁོར་གྱི་འཕྲིན་ལས་བཞིའི་སྒོ་ནས་སེམས་ཅན་སྨིན་གྲོལ་བྱེད་པ་འབྱུང་ཏེ།

དེ་ཆོས་ཆེ་བ་ཡིན་གསུང༌། གཉིས་པ་སེམས་ལྔ་ལྡན་གྱི་སྟེང་དུ་བཞག་པའི་ཡོན་ཏན་ནི། དང་པོ་བྱང་ཆུབ་ཀྱི་སེམས་ཀྱི་སྟེང་དུ་སེམས་བཞག་པའི་ཡོན་ཏན་ནི། བྱམས་སྙིང་རྗེ་བྱང་ཆུབ་སེམས་ཀྱི་རང་བཞིན་དུ་གྱུར་པའི་དུས་སུ། ཆགས་སྡང་ལ་སོགས་པའི་རྟོག་པས་མ་བཙེས་པར་ལུས་སེམས་བདེ་བ་ནི་བདེ་བ། གཞན་དོན་དུ་གསལ་བ་ནི་གསལ་བ། བྱང་ཆུབ་ཀྱི་སེམས་དེ་གསལ་ཀྱང་དེ་ལས་གཞན་པའི་རྟོག་པ་མེད་པ་ནི། མི་རྟོག་པར་འོང་གསུངས། ཡང་བསམ་པ་བྱང་ཆུབ་ཀྱི་སེམས་དེས་ཞེ་སྡང་ལ་སོགས་པའི་རྟོག་པ་སྤངས་པ་ནི་ཚུལ་ཁྲིམས་ཀྱི་བསླབ་པ། གཞན་དོན་དེའི་སྟེང་ན་སེམས་གནས་པ་ནི་ཏིང་ངེ་འཛིན་གྱི་སླབ་པ་ཡིན། བསམ་པ་བཟང་པོ་རེ་རེས་འཕྲིན་ལས། བསམ་གྱིས་མི་ཁྱབ་པ་འགྲུབ་པར་ཤེས་པའམ། སེམས་སྟོང་པ་ཉིད་དོན་དམ་པ་བྱང་ཆུབ་ཀྱི་སེམས་ཀྱི་རང་བཞིན་དུ་རྟོག་པ་ནི་ལྷག་པ་ཤེས་རབ་ཀྱི་བསླབ་པར་འོང་གསུང༌། ནང་རྟེན་འབྲེལ་བྱང་ཆུབ་ཀྱི་སེམས་ཀྱི་བསམ་པ་དེས། གསང་བ་རྟེན་འབྲེལ་ལུས་བྱིན་གྱིས་བརླབས་པ། རྡོ་རྗེའི་ལུས་དེ་ཉིད་ཀུན་རྫོབ་བྱང་སེམས་ཐིག་ལེས་གང་བས་ལུས་བདེ་བ་ཆེན་པོ་བྱང་ཆུབ་ཀྱི་སེམས་སུ་རོ་གཅིག་པ་དང༌། ཕྱིའི་སྣང་བ་ཐམས་ཅད་སྒྱུ་མར་འཆར་བ་དང༌། ལུས་མཐོང་བ་ཙམ་གྱི་ཕ་རོལ་གྱི་ཞེ་སྡང་ལ་སོགས་པ་ཞི་བར་ནུས་པ་དང༌། གཞན་བློ་གཏོད་ཅིང་བག་ཕེབས་པ་དང༌། བྱམས་སྙིང་རྗེ་བྱང་ཆུབ་ཀྱི་སེམས་སྐྱེ་བར་ནུས་པ་འབྱུང༌། གསང་བ་རྟེན་འབྲེལ་བྱང་ཆུབ་སེམས་ཀྱི་ལུས་དེས། ཕྱི་རྟེན་འབྲེལ་སྣང་བ་བྱིན་གྱིས་བརླབས་ཏེ། བྱང་ཆུབ་ཀྱི་ཐུགས་འབྱོངས་པ་ཡིན་བྱ་བའི་སྙན་པའི་སྒོ་ནས་གཞན་བསྙེན་བཀུར་དང་ཞབས་ཏོག་བྱེད་པ་དང༌། སེམས་གསུམ་ལ་གཙོར་བྱེད་པའི་འཁོར་འདུས་ནས་རང་གི་འཕྲིན་ལས་སྒྲུབ་པ་དང༌། གང་དུ་ཕྱིན་པ་ཐམས་ཅད་དུ་བྱམས་སྙིང་རྗེ་བྱང་ཆུབ་སེམས་ཀྱི་སེམས་ཅན་སྨིན་གྲོལ་བྱེད་པ་དང༌། སེམས་བསྐྱེད་ཞུ་བ་མང་པོ་འབྱུང་བ་དང༌།

རིན་པོ་ཆེའི་བྱེ་བྲག་མང་པོ་འབུལ་བ་འབྱུང་གསུང༌། མཐར་ཐུག་སངས་རྒྱས་སྤྲུལ་པའི་སྐུར་བྱོན་ནས་འཁོར་བ་མ་སྟོངས་ཀྱི་བར་དུ་མཆོག་དང་སྐྱེ་དམན་སྤྲུལ་པའི་སྒོ་ནས་སེམས་སྨིན་གྲོལ་བྱེད་པ་འབྱུང༌། ཡང་དོན་བྱེད་མཁན་དང་བྱ་རྒྱུ་དང་བྱས་པ་ལས་བྱུང་བའི་འབྲས་བུ་གསུམ་རང་གི་སེམས་ལ་སེམས་སྟོང་ཉིད་དུ་རྟོགས་པ་ནི་ཆོས་སྐུ་ཡིན་ལ། སྣང་བ་དང་སྟོང་པ་གཉིས་སུ་མེད་པར་བདེ་བ་ཆེན་པོར་ལོངས་སྤྱོད་པ་ནི་ལོངས་སྤྱོད་རྫོགས་པའི་སྐུ་ཡིན་སྟེ། བྱང་ཆུབ་སེམས་ཀྱི་རང་བཞིན་སྐུ། །དཔལ་ལྡན་རྡོ་རྗེ་འཆང་ལ་འདུད། །ཅེས་གསུངས་པ་ཡང་དེ་ལྟ་བུ་ལ་ཟེར་བ་ཡིན་གསུང༌། མ་སེམས་ཅན་མར་མ་ཤེས་པའི་དོན་དམ་པ་བྱང་ཆུབ་ཀྱི་སེམས་དེ་ཁོ་ན་ཉིད་མ་ཤེས་པས་མ་རིག་པ། དེས་བདག་གཞན་དུ་བཟུང་བས་ལས་བསགས་ནས་སྲིད་པ་གསུམ་དུ་འཁོར་བར་ཤེས་པའི་དུས་སུ་འཁོར་བའི་འདུག་ལུགས་ཤེས་པ་ཡིན། དེས་ན། རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན། དེས་ན་བྱང་ཆུབ་ཀྱི་སེམས་གཅིག་པུ་གོ་བས་འཁོར་འདས་ཀྱི་ཆོས་ཐམས་ཅད་གོ་བ་ཡིན་གསུང༌། སྡུད་པ་ལས། བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། །འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། །གསུངས་པ་ཡང་དེ་ལྟ་བུ་ཞིག་ལ་ཟེར་བ་ཡིན་གསུངས། གཉིས་པ་ཡི་དམ་གྱི་ལྷ་ལ་སེམས་བཞག་པའི་ཡོན་ཏན་གང་ཡིན་ནི། རང་གི་སེམས་ཡི་དམ་གྱི་ལྷ་རྒྱན་ཆ་ལུགས་ལ་སོགས་པ་གསལ་བའི་དུས་སུ་དགེ་སྦྱོར་ཅི་བྱས་པ་ཐམས་ཅད་ཀྱང་ལྷའི་རྣམ་པར་འཆར་བ་དང༌། ཕྱི་སྣང་བ་ཐམས་ཅད་ལྷར་འཆར་ཞིང་སྣོད་ཐམས་ཅད་གཞལ་ཡས་ཁང་དུ་འཆར་ཏེ། དེ་ལྟར་རང་ལྷར་གསལ་བའི་དུས་སུ། ལུས་སེམས་གཉིས་བདེ་ཆེན་དུ་ཤར་བ་ནི་བདེ་བ་ལ། རང་ལྷར་གསལ་བ་ནི་གསལ་བ། རང་སེམས་ལྷའི་རྒྱན་ཆ་ལུགས་ལ་སོགས་པར་གསལ་ཀྱང་དེའི་རྗེས་སུ་རྟོག་པ་མི་འབྲང་པ་ནི་མི་རྟོག་པར་འོང་གསུང༌།

ཡང་གསལ་བའི་དུས་སུ་ཐ་མལ་དང་ཞེ་སྡང་ལ་སོགས་པའི་རྟོག་པ་སྤངས་པ་ནི་ལྷག་པ་ཚུལ་ཁྲིམས་ཀྱི་བསླབ་པ། ལྷ་གསལ་བའི་སྟེང་དུ་སེམས་གནས་པ་ནི་ཏིང་ངེ་འཛིན་གྱི་བསླབ་པ། ཕྱག་མཚན་ལ་སོགས་པའམ་རྒྱན་ལ་སོགས་པ་རེ་རེས་འཕྲིན་ལས་ཐ་དད་པ་འགྲུབ་པར་ཤེས་པའི་ལྷ་སེམས་སྐྱེ་བ་མེད་པར་ཤེས་པ་ནི་ལྷག་པ་ཤེས་རབ་ཀྱི་བསླབ་པར་འོང་བ་ཡིན་གསུང༌། དེ་ལྟར་ན་ནང་རྟེན་འབྲེལ་སེམས་ཡི་དམ་ལྷར་གསལ་བའི་བསམ་པ་དེས། གསང་བ་རྟེན་འབྲེལ་ལུས་བྱིན་གྱིས་བརླབས་པའི་དུས་སུ། རྡོ་རྗེའི་ལུས་ལ་རྩ་དང་རླུང་དང༌། ཐིག་ལེ་དང་ཡི་གེ་དང་གནས་ཀྱི་ཚུལ་དུ་ལྷའི་རང་བཞིན་དུ་ཡོད་པ་དང་གཉིས་སུ་མེད་པར་གྱུར་སྟེ་ལུས་ལྷའི་རང་བཞིན་དུ་གྱུར་པའི་དུས་སུ། རྒྱུད་དག་པ་རྣམས་ཀྱི་ལྷར་མཐོང་བ་དང༌། སྤྱན་གཟིགས་པ་ཙམ་གྱི་གདོན་སྐྲག་པ་དངངས་ནུས་པ་དང༌། མཆིལ་མ་བཏབ་པས་ནད་ཞི་བ་དང༌། ལུས་ཀྱི་རེག་པ་ཙམ་གྱིས་གནོད་པ་ལ་སོགས་ཞི་བ་འབྱུང་གསུང༌། གསང་བ་རྟེན་འབྲེལ་ལུས་ལྷར་སྣང་བ་དེས། ཕྱི་རྟེན་འབྲེལ་སྣང་བ་བྱིན་གྱིས་བརླབས་ཏེ། ཡི་དམ་ལྷ་ལ་བརྟན་པ་ཐོབ་པ་ཡིན་བྱ་བའི་སྒོ་ནས་སྙན་བཀུར་དང་ཞབས་ཏོག་བྱེད་པ་འབྱུང་བ་དང༌། དཔའ་བོ་དང་ཌཱ་ཀི་ཐམས་ཅད་དབང་དུ་འདུ། ལྷའི་ཏིང་ངེ་འཛིན་ལ་མནོ་བསམ་བྱེད་པའི་འཁོར་འདུས་ནས་འཕྲིན་ལས་སྒྲུབ་པ་དང༌། གང་དུ་ཕྱིན་ཡང་ཐམས་ཅད་དུ་དབང་ཞུ་བ་དང༌། བསྐྱེད་རྫོགས་ཞུ་བ་མང་པོ་བྱུང་ནས་གཞན་དོན་རྒྱ་ཆེན་པོ་འགྲུབ་པ་དང༌། ཡེ་ཤེས་ཀྱི་ཆོས་སྐྱོང་བ་ཐམས་ཅད་དབང་དུ་འདུས་ནས་འཕྲིན་ལས་བཞི་ཡིས་སེམས་ཅན་སྨིན་ཅིང་གྲོལ་བར་བྱེད་པ་འབྱུང་གསུང༌། མཚན་བརྗོད་ནས། རྒྱུ་འཕྲུལ་དྲྭ་བའི་ཚུལ་བསྟན་པ། །འདི་ནི་རྣམ་དག་ལེགས་པའི་ལམ། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། མཐར་ཐུག་སངས་རྒྱས་པའི་དུས་སུ། ལྷ་སྐུ་སྣ་ཚོགས་སུ་སྣང་ཞིང༌། དོན་དམ་པ་ཆོས་ཀྱི་སྐུར་རྟོགས་པ་ནི། ཆོས་ཀྱི་སྐུར་སངས་རྒྱས་སུའོ། །ལྷའི་སྐུ་བདེ་བ་ཆེན་པོ་དང་སྟོང་པ་གཉིས་སུ་མེད་པ་བདེ་བ་ཆེན་པོར་ལོངས་སྤྱོད་པ་ནི།

ལོངས་སྤྱོད་རྫོགས་པའི་སངས་རྒྱས་ཀྱི་སྐུར་གྱུར་ནས་དཀྱིལ་འཁོར་གྱི་འཁོར་ལོར་སྣང་ནས། ལྷ་དཔའ་བོ་གཅིག་པའི་སྣང་བའི་སྒོ་ནས་དུས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་དུ་འབྱུང་བ་ནི་ལོངས་སྐུའི་སངས་རྒྱས་ཡིན་ཏེ། རྡོ་རྗེ་འཕྲེང་བ་ནས། སྒྱུ་མ་ལྟ་བུའི་ཏིང་ངེ་འཛིན་གནས། །བར་དོའི་གྲོང་ཁྱེར་དེས་མི་མཐོང༌། །ཞེས་གསུངས་པ་དེ་ལྟ་བུ་གཅིག་ལ་ཟེར་བ་ཡིན་གསུང༌། ཡང་རང་ལྷར་མ་ཤེས་ཤིང་ཐ་མལ་དུ་ཞེན་པས་དུག་གསུམ་གྱིས་ལུས་ངག་ཡིད་གསུམ་གྱིས་ལས་བསགས་པས། ཁམས་གསུམ་སྐྱེ་འཆིའི་དུ་ཁཿལ་ཟོ་ཆུན་གྱི་ཁྱུད་མོ་བཞིན་འཁོར་བར་གོ་བ་ནི་འཁོར་བའི་འདུག་ལུགས་གོ་བ་སྟེ། སྡུད་པ་ནས། ཡེ་ཤེས་ཚུལ་སྒོ་ཐབས་དང་རྩ་བ་ཇི་སྙེད་པ། །དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། དེ་ལྟར་གོ་བས་འཁོར་འདས་ཐམས་ཅད་གོ་བ་བྱ་བ་ཡིན་ཏེ། ཆོད་དེ་ཆེ་བ་ཡིན་གསུང༌།། ༈ །།གསུམ་པ་སྙིང་གི་དཀྱིལ་དུ་བླ་མའི་སྟེང་དུ་སེམས་བཞག་པའི་ཡོན་ཏན་ནི། བླ་མ་གསལ་ཞིང་རང་གི་སེམས་དང་བླ་མའི་སྐུ་གསུང་ཐུགས་དབྱེ་བ་མེད་པར་གྱུར་ཏེ་རང་སེམས་བླ་མ་སོང་བའི་དུས་སུ། དགེ་སྦྱོར་ཅི་བྱས་ཐམས་ཅད་བླ་མའི་འཕྲིན་ལས་སུ་འཆར་བ་དང༌། ཕྱིའི་སྣང་བ་ཐམས་ཅད་བླ་མའམ་སློབ་དཔོན་དུ་འཆར་ལ་བླ་མའི་སྟེང་དུ་སེམས་གནས་ཤིང་གསལ་དུས་སུ་ལོག་རྟོག་གི་ལུས་སེམས་མ་བཙེས་ཏེ། ལུས་སེམས་བདེ་ལ། རང་སེམས་བླ་མར་གསལ་བ་ནི། གསལ་བ་ཡིན། བླ་མའི་འཕྲིན་ལས་སྣ་ཚོགས་གསལ་ཀྱང་དེའི་རྗེས་སུ་རྟོག་པ་མི་འབྲང་བ་ནི་མི་རྟོག་པའོ། །ཡང་བླ་མའི་སྟེང་དུ་སེམས་གནས་པའི་དུས་སུ་ཉོན་མོངས་པའི་རྟོག་པ་སྤངས་པ་ནི་ལྷག་པ་ཚུལ་ཁྲིམས་ཀྱི་བསླབ་པ་ལ། ཕྱི་ནང་གསང་གསུམ་གྱི་བླ་མའི་སྟེང་ན་སེམས་གནས་པ་ནི། ཏིང་ངེ་འཛིན་གྱི་བསླབ་པ་ཡིན། བླ་མའི་འཕྲིན་ལས་སྣ་ཚོགས་ཤེས་པའམ། བླ་མར་འཛིན་པའི་སེམས་སྐྱེ་བ་མེད་པར་ཤེས་པ་ནི།

ལྷག་པ་ཤེས་རབ་ཀྱི་བསླབ་པར་འོང་གསུང༌། ནང་རྟེན་འབྲེལ་རང་གི་སེམས་བླ་མར་གསལ་བའི་བསམ་པ་དེས། གསང་བ་རྟེན་འབྲེལ་ལུས་བྱིན་གྱིས་བརླབས་ཏེ། རང་ལུས་བླ་མའི་སྐུར་གྱུར་པའི་དུས་སུ། གཞན་གྱི་ལམ་སྣ་འདྲེན་པའི་བླ་མ་བྱ་བར་རེད་ནས། གཞན་སངས་རྒྱས་ལ་འགོད་པའི་ནུས་པ་འབྱུང་བ་དང་མཚན་ཐོས་པའམ་གསུང་ཙམ་གྱི་གཞན་དད་གུས་སྐྱེ་ནུས་པ་དང༌། དགེ་སྦྱོར་ལ་སོགས་ཡོན་ཏན་བསྐྱེད་པ་དང༌། སྐྱོན་འདག་ནུས་པ་འབྱུང༌། ཡང་གསང་བ་རྟེན་འབྲེལ་ལུས་ཀྱི་སྣང་བ་བྱིན་གྱིས་བརླབས་ཏེ་མཚན་ཉིད་དང་ལྡན་པའི་བླ་མ་ཡིན་བྱ་བའི་སྙན་པའི་སྒོ་ནས་གཞན་བསྙེན་བཀུར་དང་ཞབས་ཏོག་བྱེད་པ་འབྱུང་བ་དང༌། མོས་གུས་ལ་གཙིགས་སུ་བྱེད་པའི་འཁོར་འདུས་ནས། རང་གི་འཕྲིན་ལས་སྒྲུབ་པ་དང༌། སངས་རྒྱས་སུ་ལྟ་བ་དང༌། གང་དུ་བྱོན་པ་ཐམས་ཅད་སྐུ་གསུང་ཐུགས་ཀྱི་རྣམ་པར་ཐར་པ་མཛད་པ་ཐམས་ཅད་ཀྱིས། སེམས་ཅན་སྨིན་ཅིང་གྲོལ་བའི་འཕྲིན་ལས་གྱི་དོན་འགྲུབ་པ་ཡིན་གསུང༌། མཚན་བརྗོད་ནས། འགྲོ་བའི་བླ་མ་སྟོན་པ་པོ། །དམ་ཚིག་ཆེན་པོ་དེ་ཉིད་མཁྱེན། །གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། མཐར་ཐུག་སངས་རྒྱས་པའི་དུས་སུ། རང་སེམས་བླ་མ་དག་པ་གཉིས་ལྡན་ཆོས་ཀྱི་སྐུའི་སངས་རྒྱས་སུ་འགྱུར་ལ། དེའི་ངང་ལ་གནས་པ་དང་སྟོང་པ་གཉིས་སུ་མེད་པར་བདེ་ཆེན་དུ་ལོངས་སྤྱོད་པས་ལོངས་སྐུའི་སངས་རྒྱས་ས་ལ་གནས་པའི་བྱང་ཆུབ་སེམས་དཔའི་བླ་མར་སྣང་བ་དང༌། ཚོགས་ལམ་ཆེན་པོ་ལ་སྤྲུལ་སྐུའི་བླ་མར་སྣང་བ་ནས་བཟུང་སྟེ་ལོ་ཀའི་སྲིན་བུ་ལ་བུང་བའི་སྐད་དུ་ཆོས་སྟོན་པའི་བླ་མའམ། ཀ་ཁ་སློབ་པ་ལ་སོགས་པའི་སྒོ་ནས་དུས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་འབྱུང་བར་གོ་བ་མྱ་ངན་ལས་འདས་པའི་འདུག་ཚུལ་ལོ། །དགོས་འདོད་ཐམས་ཅད་འབྱུང་བ་ནི། ཆོས་གསུམ་དང་ལྡན་པའི་རིན་པོ་ཆེ། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌།

ཡང་དང་པོ་བླ་མ་མ་གཤེགས་བར་དུ་མོས་གུས་མ་ཤེས། ཐ་མར་ལོག་པའི་སློབ་དཔོན་གྱིས་ཟིན་ཏེ། སློབ་དཔོན་གྱི་རྟེན་འབྲེལ་མ་འགྲིག་པས། སྲེད་ལེན་དང་ལས་ཀྱི་དུ་ཁའི་འཁྲུལ་འཁོར་དུ་གྱུར་སྟེ། འཁོར་བར་འཁོར་བ་ཤེས་པ་ནི་འཁོར་བའི་འདུག་ཚུལ་ཡིན་ཏེ། སྡུད་པ་ནས། རྐྱེན་རྣམས་འཚོགས་ནས་སྡུག་བསྔལ་འཁྲུལ་འཁོར་རབ་ཏུ་འབྱུང༌། །མ་རིག་འཁྲུལ་འཁོར་འདི་ནི་ཟད་མེད་འཕེལ་བ་མེད། །ཅེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། བླ་མའི་མོས་གུས་གཅིག་པུ་གོ་བས་འཁོར་འདས་ཀྱི་ཆོས་ཐམས་ཅད་གོ་བ་ཡིན་ཏེ། དེ་ཡང་ཆོས་ཆུང་བ་མིན་གསུང་ངོ༌།། ༈ །།བཞི་པ་ཕྱག་རྒྱ་ཆེན་པོ་ལ་སེམས་མ་ཡེངས་པའི་ངང་དུ་སེམས་བཞག་པའི་ཡོན་ཏན་ནི། བླ་མ་སྔ་ཕྱིའི་བར་དེ་སེམས་མ་བཅོས་པ་སོ་མའི་ངང་དུས་དེར་ཐང་ལྷོད་ཐམས་ཅད་བྲལ་བར་བཞག་པས། བླ་མས་བསྟན་པའི་དགེ་སྦྱོར་གཅིག་སྐྱེ་སྟེ། དེ་ཅི་འདྲ་གཅིག་སྐྱེ་ན། སེམས་རྣམ་པར་མི་རྟོག་པ་གསལ་སིང་ངེ་བ་སྐད་གཅིག་མ་ཙམ་ཞིག་སྐྱེ་སྟེ། དེ་ཀ་བླ་མས་བསྟན་པའི་ཕྱག་རྒྱ་ཆེན་པོ་ཡིན། ངོ་ཤེས་པར་བྱས་ནས་སྐྱོང་དགོས་ཏེ། དེ་ཀ་རང་སེམས་སངས་རྒྱས་ཆོས་སྐུ་ཡིན། སེམས་རྟོག་མེད་གསལ་སྟོང་སྐད་ཅིག་མ་དེ་ཀ་སྒོམ་ཡིན་དགེ་སྦྱོར་ཡིན་ཏེ། དེ་ཀ་ལ་བླ་མ་ཏིལླི་པས། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ང་ཡིས་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། །ཞེས་གསུངས་པ་ཡང་དེ་ལ་ཟེར་བ་ཡིན། བླ་མ་ནཱ་རོ་པས། མི་མནོ། མི་བསམ། མི་སེམས། མི་སྒོམ། མི་དཔྱད། སེམས་ཡང་དག་པ་ཉིད་དུ་གྲོལ། ཞེས་གསུངས་ཡང་དེ་ལ་ཟེར་བ་ཡིན་གསུངས། སེང་གེ་བཟང་པོས་མངོན་རྟོགས་རྒྱན་ལས། འདི་ལ་བསལ་བྱ་ཅི་ཡང་མེད། །གཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ན་རྣམ་པར་གྲོལ། །ཞེས་གསུངས་པ་ཡང་དེ་ག་ལ་ཟེར། དབུ་མ་ནས། སེམས་ནི་སེམས་མིན་ཏེ།

སེམས་ཀྱི་རང་བཞིན་འོད་གསལ་བའོ། །ཞེས་གསུངས་པ་ཡང་དེ་ལ་ཟེར། བྲམ་ཟེ་ཆེན་པོའི་ཞལ་ནས། འཇུར་བུས་བཅིངས་པའི་སེམས་ཉིད་འདི། །གློད་ན་གྲོལ་བར་ཐེ་ཚོམ་མེད། །ཅེས་གསུངས་པ་ཡང་དེ་ཀ་ཡིན། རྣམ་སྣང་བྱང་ཆུབ་པའི་རྒྱུད་ལས། གང་ལ་བརྟག་བྱ་རྟོག་བྱེད་ཡོད། །དེ་ནི་བྱང་ཆུབ་ཡོད་མ་ཡིན། །བྱང་ཆུབ་ནམ་མཁའི་མཚན་ཉིད་ནི། །རྟོག་པ་ཐམས་ཅད་སྤངས་ཕྱིར་རོ། །ཞེས་གསུངས་པ་ཡང་དེ་ཡིན། དེ་དགེ་སྦྱོར་ཡིན་སྒོམ་ཡིན། དེ་ཁྱད་དུ་མི་གསད་པར་ལྟོ་གོས་ལ་གྱོང་སྐུར་ནས། དབེན་པ་བསྟེན་ལ་སྐྱོང་བ་གལ་ཆེ་གསུང༌། བླ་མ་རིན་པོ་ཆེའི་ཞལ་ནས། དགེ་སྦྱོར་སྐད་ཅིག་མ་དེ་སྐྱོང་བ་ཡང༌། དཔེར་ན་མེ་དོན་དུ་གཉེར་བ་གཅིག་གིས་སྤྲ་བ་དང་མེ་རྡོ་དང་མེ་ལྕགས་དང་སྐྱེས་བུའི་རྩོལ་བའི་རྟེན་འབྲེལ་སྒྲིག་པས། མེ་རྟ་དམར་བ་ཞིག་བྱུང་བ་དེ་ཁྱད་དུ་མ་བསད་པར་གསོ་བའི་དུས་སུ། མེ་ལྕེ་ལ་སོགས་དལ་བུས་མ་གསོས་པར་ས་རྡོ་བཏབ་ན་མེ་དེ་འཆི་བ་ཡིན། དགེ་སྦྱོར་སྐད་ཅིག་མ་ཙམ་དེ་མ་བསྐྱང་པར་གཏུམ་མོ་ལ་སོགས་པའི་དགེ་སྦྱོར་གཞན་བསྒོམས་ན། སྐད་ཅིག་མ་ཙམ་དེ་ཡལ་ནས་འགྲོ་བ་ཡིན། ཡང་མེ་དེ་ཡང་ལ་སོགས་དལ་བུས་གསོས་ཏེ། ས་རྡོ་མ་བཏབ་ན་མེ་དེ་ཤིག་ཙམ་ནས་ལ་སོགས་པ་ཇེ་ཆེ་ཇེ་ཆེ་སོང་ནས། གཟོད་ས་རྡོ་བཏབ་ཀྱང་ནགས་ཚལ་ལ་སོགས་སྲེག་པའི་གྲོགས་སུ་འགྲོ་བ་ཡིན། དེ་དང་འདྲ་བ་དགེ་སྦྱོར་སྐད་ཅིག་མ་དེ་རང་དབེན་པ་བསྟེན་ཅིང་བསྐྱངས་ཏེ་གཏུམ་མོ་ལ་སོགས་པ་དམིགས་པ་གཞན་མང་པོ་མ་བྱས་ན། དགེ་སྦྱོར་སྐད་ཅིག་མ་གཅིག་དང་གཉིས་ལ་སོགས་པར་རྒྱུན་ཇེ་རིང་ཇེ་རིང་སོང་ནས་གོམས་པའི་དུས་སུ། གཏུམ་མོ་ལ་སོགས་དགེ་སྦྱོར་གང་བསྒོམས་ཀྱང་ཕྱག་རྒྱ་ཆེན་པོའི་ངང་དུ་ལྷན་ལྷན་འགྲོ་བ་གཅིག་ཡོང་བ་ཡིན། གསུང༌། ཡང་མེ་ཆུང་ངུ་རེ་རླུང་ཆེན་པོ་གཅིག་གིས་བུས་པས་འཆི་བ་ཡིན། དེ་དང་འདྲ་བར་དགེ་སྦྱོར་བརྟན་པ་མ་ཐོབ་པ་དེ་ལ་ཉོན་མོངས་པ་ལ་སོགས་པའི་རྟོག་པ་ཕྲ་བས་ཀྱང་གནོད་པ་ཡིན།

ཡང་མེ་ཆེན་པོ་འབར་བའི་དུས་ན་རླུང་ཆེན་པོ་བྱུང་ན་ཡང་ནགས་ཚལ་སྲེག་པའི་གྲོགས་སུ་འགྲོ་བ་ཡིན། དེ་དང་འདྲ་བར་དགེ་སྦྱོར་ལ་བརྟན་པ་ཐོབ་པའི་དུས་སུ་ཉོན་མོངས་པ་ལ་སོགས་པའི་རྟོག་པ་ཅི་བྱུང་ཡང༌། དགེ་སྦྱོར་དེའི་གྲོགས་སུ་འགྲོ་སྟེ། ནགས་ཚལ་སྲེགས་པའི་མེ་ལ་རླུང་ཆེན་པོ་ཡང་གྲོགས་སུ་འགྱུར། སྐྱེས་བུ་ཡེ་ཤེས་སྤྱན་ལ་ཉོན་མོངས་གྲོགས་སུ་འགྱུར་བྱ་བ་དེ་ལ་ཟེར་བ་ཡིན་གསུང༌། འདི་རྩེ་གཅིག་གི་དགེ་སྦྱོར་ཡིན་གསུང༌། རང་བཞིན་ངོ་བོ་མཚན་ཉིད་གསུམ་ལས་འདི་སེམས་ཀྱི་རང་བཞིན་གསལ་བ། སྟོན་གྱི་ནམ་མཁའ་དག་པ་ལྟ་བུ་དེ་ལ་རྣམ་པར་རྟོག་པས་གོ་མ་འགགས་པ་ཞིག་ཡོང༌། སེམས་ཅན་རྣམ་རྟོག་སྤོངས་ལ་སེམས་མི་རྟོག་པ་དེ་མེ་ལོང་གཡའ་དག་པ་ལྟར་གསལ་བ་གཅིག་འོང་སྟེ། དེ་ག་ལ་གསལ་སྟོང་ནམ་མཁའ་མཐའ་དབུས་མེད་པར་གསུངས་པ་ཡིན། ཉམས་སུ་མྱོང་བ་མངོན་པ་རྟོག་པ་གསུམ་ལས་ཨེན་ཅིག་བླ་མ་ཉམས་སུ་ལེན་མཛད་པ་ཡིན། ཉམས་བདེ་བ་གསལ་བ་མི་རྟོག་པ་གསུམ་ལས་དགེ་སྦྱོར་དེའི་ངང་ལ་གནས་པའི་དུས་སུ་ལུས་ཡང་ཞིང་ཟོ་མདོག་བདེ་བ་དང༌། སེམས་ཉོན་མོངས་པ་ལ་སོགས་པའི་རྟོག་པས་དབེན་ཞིང་བདེ་སིང་ངེ་འདུག་པ་ནི་བདེ་བ་ཡིན། ཡང་སེམས་རྟོག་པས་སྟོང་པའི་ངང་ལས་སིང་ངེ་གསལ་བའམ། དེའི་ངང་ནས་སངས་རྒྱས་ཀྱི་ཞིང་ཁམས་ལ་སོགས་པ་གསལ་བ་ནི་གསལ་བ་ཡིན། མི་རྟོག་པ་དེའི་དུས་སུ་སེམས་སྟོང་པའམ། དབང་པོ་ལྔའི་ཡུལ་ལྔ་གསལ་ཀྱང་དེ་དག་གི་རྗེས་སུ་རྟོག་པ་མི་འབྲང་པ་ནི་མི་རྟོག་པ་ཡིན། ཉམས་འདི་ཁྲིད་བྱེད་པའི་བླ་མ་མིན་པ་ལ་བཤད་ན་ཡལ་འགྲོ་བ་ཡིན་པས་མི་བཤད་པ་གལ་ཆེ་གསུང༌། ཡང་མཚན་བཅས་སམ་མཚན་མེད་ཀྱི་དགེ་སྦྱོར་གང་ལ་ཡང་གནད་དུ་བསྣུན་པའི་དུས་སུ། མཉམ་རྗེས་གང་ཡང་རུང་སྟེ་སྐྱོན་དང་ཡོན་ཏན་གང་བྱུང་ཡང༌། ད་འདི་ལས་བྱུང་འདུག་སྙམ་པ་ཤེས་པ་དེ་ཉམས་མྱོང་བྱ་བར་འོང་བ་ཡིན་ཞིང་དངོས་པོ་བསམ་པ་གསུམ་ལས། རྩེ་གཅིག་གི་དུས་སུ་འདིར་སྣང་སེམས་གཉིས་ལ་དབང་མ་ཐོབ་པས།

ཞིང་གིས་སྒྱུར་བས་ཞིང་གཙོ་ཆེ་བ་ཡིན་གསུང༌། དེ་ཡང་རྫས་དང་ལུས་དང་ཉམས་གསུམ་ལ་ཞེན་པ་བོར་ནས་དབེན་པ་བསྟེན་ཅིང་རྩེ་གཅིག་གི་དགེ་སྦྱོར་བསྐྱངས་པས། དེ་ལས་བོགས་ཐོན་ནས་སྤྲོས་བྲལ་གྱི་དགེ་སྦྱོར་འཆར་ཏེ། དགེ་སྦྱོར་རྩེ་གཅིག་འདིའི་ངང་ནས་བླ་མའི་བྱིན་རླབས་གཅིག་དང་རང་གི་མོས་གུས་ཀྱི་ཤུགས་ཀྱི་སེམས་སྐྱེ་འཆི་མེད་པ་སྤྲོས་པའི་མཐའ་བརྒྱད་དང་བྲལ་བ་རང་གི་སེམས་ལྷན་ཅིག་སྐྱེས་པའི་ཡེ་ཤེས་ཀྱི་སྐུར་ལྷན་གྱིས་རྟོགས་ཏེ། སེམས་ཀྱི་རྩ་བ་ཆོད་པ་ཞིག་འབྱུང་བ་དེ་སྤྲོས་བྲལ་གྱི་དགེ་སྦྱོར་ཡིན། འདི་ལ་རྟོགས་པར་མཛད་དེ་སེམས་ཀྱི་ངོ་བོ་མཐོང་བ་ཡིན་གསུང༌། ངོ་བོ་དེ་ཡང་སྐྱེ་འགག་གི་ཆོས་ཐམས་ཅད་དང་བྲལ་བ་ཞིག་ཡིན། རྟོགས་པ་དེས་ཉོན་མོངས་པ་མངོན་དུ་རྒྱུ་སྤངས་པས་ལྷག་པ་ཚུལ་ཁྲིམས་ཀྱི་བསླབ་པར་འོང་ལ། སེམས་སྐྱེ་འཆི་མེད་པའི་ངང་དུ་གནས་པ་དང༌། དེ་ལྟར་མ་རྟོགས་པའི་སེམས་ཅན་ལ་སྙིང་རྗེ་སྐྱེ་བའི་ངོས་ནས། ལྷག་པ་ཏིང་ངེ་འཛིན་གྱི་བསླབ་པར་འོང་བ་ཡིན། སེམས་སྐྱེ་མེད་རྩ་བྲལ་དུ་རྟོགས་པ་དེའི་ངང་ནས་ཆོས་སྤྱི་བྱེ་བྲག་ཐམས་ཅད་ཤ་མོའི་སུལ་ཆེ་བའམ། རྒྱུ་འབྲས་མ་འདྲེས་པར་མཁྱེན་པ་ནི་ལྷག་པ་ཤེས་རབ་ཀྱི་བསླབ་པར་འོང་གསུངས་སོ། །དེ་ལྟར་རང་གི་སེམས་ཆོས་སྐུར་རྟོགས་པའི་དུས་སུ་དགེ་སྦྱོར་ཅི་བྱས་པ་ཐམས་ཅད་ཕྱག་རྒྱ་ཆེན་པོ་སྐྱེ་བ་མེད་པ་འཆར་ཞིང༌། སྣང་བ་ཐམས་ཅད་ཆོས་སྐུར་འཆར་བ་ཡིན། ནང་རྟེན་འབྲེལ་བསམ་པས་གསང་བ་རྟེན་འབྲེལ་ལུས་བྱིན་གྱིས་བརླབས་པའི་དུས་སུ། རང་གི་ལུས་འོད་དམ་འཇའ་ཚོན་ལྟ་བུ་གཅིག་ཏུ་གྱུར་ཏེ། རང་གི་ལུས་གཞན་གྱི་མཐོང་བའམ་མཚན་ཐོས་པའམ་གསུང་ཐོས་པ་ཙམ་གྱིས། ཡིད་ཆགས་པ་དང་གཞན་གྱི་སེམས་ཀྱི་མདུད་པ་གྲོལ་བར་ནུས་ཤིང་རྟོགས་པ་སྐྱེ་བར་ནུས་པ་དང༌། དགེ་སྦྱོར་སྐྱེ་བར་ནུས་པ་འབྱུང༌། ཚིག་གིས་སྨོན་ལམ་བཏབ་པ་དང་བདེན་པ་ཐམས་ཅད་འགྲུབ་པ་དང༌།

རབ་གནས་བྱས་པའི་དུས་སུ་མེ་ཏོག་འཆགས་པ་དང༌། ཆོས་མང་པོ་འབུལ་བ་འབྱུང་བ་དང༌། ཁྱད་པར་དུ་རཏྣའི་གླེགས་བམ་མང་པོ་འབུལ་བ་ཡོང་བ་ཡིན་གསུང༌། ཡང་གསང་བ་རྟེན་འབྲེལ་ལུས་དེས་ཕྱི་རྟེན་འབྲེལ་སྣང་བ་བྱིན་གྱིས་བརླབས་པའི་དུས་སུ་རྟོགས་པ་ཕུན་སུམ་ཚོགས་པ་མངའ་བ་ཡིན་ཞེས་པའི་སྒོ་ནས་བསྙེན་བཀུར་དང་ཞབས་ཏོག་དཔག་ཏུ་མེད་པ་བྱེད་པ་འོང༌། སྙིང་པོའི་དོན་གཙིགས་སུ་བྱེད་པའི་འཁོར་འདུས་ནས་རང་གི་དོན་སྒྲུབ་པ་འབྱུང་བ་དང༌། གང་དུ་བྱོན་པ་ཐམས་ཅད་དུ་བདག་མེད་པའི་སེང་གེའི་སྒྲས་སེམས་ཅན་སྨིན་གྲོལ་བྱེད་པ་འབྱུང་གསུང༌། འཇམ་དཔལ་ནས། དོན་ཟབ་དོན་ནི་རྒྱ་ཆེ་ཞིང༌། །དོན་ཆེན་མཚུངས་མེད་རབ་ཞི་བ། །ཞེས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། ཞིང་དངོས་པོ་བསམ་པ་གསུམ་ལས། སྤྲོས་བྲལ་གྱི་དུས་སུ། བསམ་པ་གཙོ་ཆེ་བ་ཡིན་ཏེ། ཞིང་རང་གི་སེམས་ཀྱིས་བྱེད་པར་གོ་བས་ཡིན་གསུང༌། འོ་ན་སྤྲོས་བྲལ་རྟོགས་པ་ཡིན་ན། ཉམས་དང་རྟོགས་པའི་ཁྱད་པར་གང་ཡིན་སྙམ་ན། རྩེ་གཅིག་གི་དུས་ན་ངེས་ཤེས་མ་སྐྱེས་ཏེ། སེམས་ཀྱི་རྩ་བ་མ་ཆོད་པས། བདེ་གསལ་མི་རྟོག་པ་གསུམ་ལ་རློམས་སེམས་ཞེན་པ་ཡོད་ལ། སྤྲོས་བྲལ་གྱི་དུས་ན་རང་གི་སེམས་སྐྱེ་འཆི་མེད་པར་རྟོགས་ཏེ་ངེས་ཤེས་སྐྱེས་པས་སེམས་ཀྱི་རྩ་བ་ཆོད་པའི་སྟོབས་ཀྱིས་ཉམས་ལ་སོགས་པ་ལ་རློམས་པའམ། ཞེན་པའི་མཁན་པོ་མེད་པར་རྟོགས་པས་རྟོགས་པར་འོང་བ་ཡིན་གསུང༌། འོ་ན་ལྟ་བ་དང་རྟོགས་པའི་ཁྱད་ཅི་ཡིན་ན། རྗེ་རིན་པོ་ཆེའི་ཞལ་ནས་བཀའ་བརྒྱུད་རིན་པོ་ཆེ་འདི་ལ་ལྟ་བ་མེད་པ་ཡིན་གསུང༌། འོ་ན་ཡང་ལྟ་བའི་མཆོག་བླ་མ་ལ་སངས་རྒྱས་སུ་ལྟ་བ་མ་གཏོགས་པ་གཞན་མེད། འོན་ཀྱང་སྤྱི་ཙམ་གྱི་དབང་དུ་བྱས་ན་ཐོས་བསམ་གྱི་སྒོ་ནས། ཆོས་ཐམས་ཅད་སྐྱེ་བ་མེད་པར་འདུག་སྙམ་པའི་སྙམ་ཙམ་གྱི་ཤེས་པ་དང་བྲལ་བ་དེ་ལྟ་བ་ཡིན་ལ། སྙམ་བྱེད་ཀྱི་ཤེས་པ་དང་བྲལ་བའི་ཤེས་པ་དེ་རང་སྐྱེ་འཆི་མེད་པར་སྐྱེ་མེད་དང་ལྷན་གྱིས་རྟོགས་པ་དེ་ལ་རྟོགས་པ་ཟེར་བ་ཡིན་གསུང༌།

དེ་ལ་དགོངས་ནས་ཆོས་རྗེས། གྲུབ་མཐའ་བློ་ཡི་མདུན་མ་ལ། །སངས་རྒྱས་དགོངས་པ་འཁྲུལ་པ་ཡིན། །ལར་མ་གོ་བ་ལ་སྟོན་པར་ཟད། །འདི་འདྲ་གཅིག་བྱ་བའི་བརྗོད་པ་ཐམས་ཅད་དང་བྲལ་བ་གཅིག་ཡིན་གསུང༌། འོ་ན་མཉམ་བཞག་དང་རྗེས་ཐོབ་ཀྱི་ཁྱད་པར་གང་ཡིན་ཞེ་ན། རྗེ་རིན་པོ་ཆེ་ཞལ་ནས། སྤྱི་ཙམ་གྱི་དབང་དུ་བྱས་ན། སྟན་ལ་འདུག་རུང་འགྲོ་ཡང་རུང་སྟེ་མཚན་མ་ཅན་ནམ་མཚན་མ་མེད་པའི་དགེ་སྦྱོར་གྱི་སྟེང་ན་སེམས་གནས་པ་དེ་མཉམ་བཞག་ཡིན། འགྲོ་ཡང་རུང་སྟན་ལ་འདུག་ཀྱང་རུང་སྟེ། དེ་དག་ལས་གཞན་པའི་རྟོག་པ་སྐྱེ་བ་དེ་མཉམ་ལངས་ཡིན་ལ། རྗེ་རིན་པོ་ཆེ་བཞེད་ཀྱི་དེ་དང་ཁྱད་པར་གྱི་ཆོས་ཡིན་པས། སེམས་རྣམ་པར་མི་རྟོག་པ་དེ་མཉམ་གཞག་ཡིན་ལ། དེའི་རྗེས་སྣང་བ་ཐམས་ཅད་མི་བདེན་པ་སྒྱུ་མར་འཆར་བ་ནི་རྗེས་ཡིན་ཏེ། དེས་མིས་ཕྱིན་པ་ལ་མིའི་རྗེས་འོང་བ་དང་འདྲ་གསུང༌། ཁ་ཅིག་མི་རྟོག་པའི་རྗེས་ཆགས་སྡང་སྐྱེ་བ་དེ་ལ་རྗེས་ཡིན་ཟེར་ཏེ། དེ་མི་འཐད། དེ་ལྟར་སོང་ན་མིས་ཕྱིན་པའི་རྗེས་ལ་སྤྲེའུའི་རྗེས་བྱུང་བ་དང་འདྲ་གསུང༌། འོ་ན་གང་ཡིན་ན་ཉོན་མོངས་པ་དེ་ས་བོན་མ་རིག་པ་བག་ལ་ཉལ་མི་གསལ་བའི་ཚུལ་དུ་རྒྱུད་ལ་ཡོད། ཆགས་སྡང་དེ་དེའི་རྗེས་ཡིན་གསུང༌། མཆོག་གསུམ་ལས་འཆི་བ་ལ་དབང་མ་ཐོབ་པས་མཆོག་ཆུང་ངུ་ཡིན། རྒྱ་གསུམ་ལས་སྤྲོས་བྲལ་གྱི་རྟོག་པ་དེས་རྣམ་རྟོག་རྩ་བྲལ་དུ་རྟོགས་པས་རྟོག་པའི་རྒྱ་ལས་གྲོལ་བ་ཡིན་གསུང༌། སྤྲོས་བྲལ་གྱི་དགེ་སྦྱོར་དེ་ཡང་ཞེན་པ་གསུམ་བཏང་ནས་རི་ཁྲོད་ལ་སོགས་ལ་གོམས་པར་བྱས་པས། དེ་ལས་ཀྱང་བོགས་ཐོན་སྟེ་རོ་གཅིག་གི་རྟོགས་པ་འཆར་ཏེ། ཇི་ལྟ་བུ་གཅིག་འོང་ན། སྣང་བ་དང་སེམས་གཉིས་སུ་མེད་པར་རྟོགས། ཡུལ་ཡུལ་ཅན་གཉིས་སུ་མེད་པར་གོ སྣང་སྟོང་གཉིས་མེད་དུ་ཤེས་ཏེ་ཟུང་འཇུག་གི་རྟོག་པ་འཁྲུངས་པ་ཡིན་གསུང༌། འོ་ན་སྤྲོས་བྲལ་དང༌། རོ་གཅིག་གི་ཁྱད་པར་གང་ཡིན་སྙམ་ན། སྤྲོས་བྲལ་གྱི་དུས་ན་སེམས་སྟོང་པར་རྟོགས་ཀྱང་སྣང་བ་སྟོང་པར་མ་རྟོགས་ལ།

རྒྱུ་འབྲས་བག་ཙམ་གོ་ཡང་རྒྱུ་འབྲས་མཐའ་དག་མ་གོ། ཉོན་མོངས་པར་རགས་པ་སྤངས་ཀྱང་མངོན་དུ་རྒྱུ་བག་རེ་སྐྱེ། སྐྱེ་བ་ལ་དབང་ཐོབ་ཀྱང་འཆི་བ་ལ་དབང་མ་ཐོབ། རོ་གཅིག་གི་དུས་སུ་སྣང་སེམས་གཉིས་སུ་མེད་པར་རྟོགས། ཉོན་མོངས་པ་མངོན་དུ་རྒྱུ་མི་སྐྱེ། སྐྱེས་ཀྱང་དགེ་སྦྱོར་འཆར། འདི་སེམས་ཀྱི་མཚན་ཉིད་ཡིན་པས་འཁོར་འདས་དུ་མར་སྣང་ཞིང་རྒྱུ་འབྲས་མཐའ་དག་གོ། སྐྱེ་འཆི་གཉིས་ཀ་ལ་དབང་ཐོབ། རོ་གཅིག་གི་དུས་སུ་མཉམ་པ་ཉིད་རྟོགས་པས་དངོས་པོ་གཙོ་ཆེ། ཟུང་འཇུག་རྟོགས་པས་མཆོག་འབྲིང་པོ་འོང་སྟེ། རྟོགས་པ་དེའི་ངང་དུ་ལུས་འོད་དམ་འཇའ་ལྟ་བུར་འབྱོངས་ཏེ། ལུས་ཤུལ་དུ་མ་ལུས་ཏེ་འཆི་རྒྱུ་མེད་པས་སྐྱེ་འཆི་གཉིས་ཀ་ལ་དབང་ཐོབ་སྟེ་ར་ཛ་ཨིནྡྲ་བྷུ་ཏིའམ། བྲམ་ཟེ་ཆེན་པོ་ལྟ་བུ་ཡིན་གསུང༌། དེ་ལྟར་ཟུང་འཇུག་ཏུ་སོང་བས་ལུས་རྒྱ་ལས་གྲོལ་ཏེ། མཆོག་འབྲིང་པོ་ཡིན་གསུང༌། རོགཅིག་དེ་ཡང་སྤྲོས་མེད་དམ་ཤིན་ཏུ་སྤྲོས་མེད་ཀྱི་སྤྱོད་པ་བརྟེན་ཅིང་གོམས་པར་བྱས་པས། སྒོམ་མེད་ཀྱི་རྟོགས་པ་འཆར་ཏེ། སེམས་གདོད་མ་ནས་སྟོང་ཞིང་རྣམ་པར་དག་པ་དང༌། རོ་གཅིག་མན་ཆད་ཀྱིས་ཉོན་མོངས་པ་དང་རྣམ་རྟོག་རྐྱེན་གློ་བུར་གྱི་དྲི་མ་དག་པར་བྱས་པས་ཡིན། བསྒོམ་བྱ་སྒོམ་བྱེད་དང་བྲལ་ཞིང་མཉམ་རྗེས་མེད་པའི་དག་པ་གཉིས་ལྡན་དྲི་མེད་ཆོས་ཀྱི་སྐུའི་སངས་རྒྱས་སུ་འཆར་བ་ཆུ་ལ་ཆུ་བཞག་པའམ་མར་ལ་མར་བཞག་པ་ལྟར། ཆོས་ཀྱི་སྐུར་སངས་རྒྱས་ཏེ་རང་བཞིན་གྱི་དོན་འགྲུབ་པར་བྱས་པ་ཡིན་གསུང༌། མཆོག་གསུམ་ལས་འདི་མཆོག་ཆེན་པོ་ཡིན། སྣང་བ་རབ་ཆོད་པས་སྣང་བའི་རྒྱ་ལས་གྲོལ་བ་ཡིན་གསུང༌། འོ་ན་རོ་གཅིག་དང་སྒོམ་མེད་ཀྱི་ཁྱད་གང་ཡིན་སྙམ་ན། རོ་གཅིག་གི་དུས་སུ་མྱོང་བ་ཆ་ཕྲ་མོ་ཞིག་ཡོད། སྒོམ་མེད་ཀྱི་མྱོང་བ་ཆ་ཕྲ་མོ་ཞིག་རྩ་བ་ནས་སྤངས་ཏེ་དྲི་མ་མེད། སྣང་བ་ཐམས་ཅད་གཉིས་མེད་ཀྱི་ངང་དུ་ཞི། མཉམ་གཞག་འབའ་ཞིག་ཡིན་གླང་ཆེན་བཞུགས་ཀྱང་མཉམ་བཞག་ལ།

བཞེངས་ཀྱང་མཉམ་པར་བཞག་པ་བྱ་བ་ཡང་དེ་ཀ་ལ་ཟེར་བ་ཡིན་གསུང༌། འཁོར་བའི་ས་བོན་བག་ཆགས་དང་བཅས་པ་རྩ་བ་ནས་སྤངས་སྟེ། སྤོང་བ་ཕུན་སུམ་ཚོགས་པའི་ཡོན་ཏན་དང༌། ཡེ་ཤེས་ཕུན་སུམ་ཚོགས་པའི་ཡོན་ཏན་མངའ་ཞིང༌། སྐུ་གསུམ་ཡེ་ཤེས་ལྔར་སངས་རྒྱས་པ་ཡིན་ཏེ། མེ་ལོང་གཡའ་དག་པ་ལ་གཟུགས་བརྙན་གསལ་བ་དང་འདྲ་བར། ཆོས་སྐུ་དག་པ་གཉིས་ལྡན་དུ་སངས་རྒྱས་ཏེ་དེ་ཇི་ལྟ་བ་མཁྱེན་པའི་ཡེ་ཤེས་ཡིན། དེ་ལྟར་ཆོས་ཀྱི་སྐུ་དག་པ་གཉིས་དང་ལྡན་པ་དེའི་ངང་ནས། སེམས་ཅན་གྱི་ཁམས་དང་བག་ལ་ཉལ་དང་བསམ་པའི་ཚོགས་ཐམས་ཅད་དང་རྒྱུ་འབྲས་ཐམས་ཅད་མ་འདྲེས་པར་མཁྱེན་པ་ནི་ཇི་སྙེད་པ་མཁྱེན་པའི་ཡེ་ཤེས་ཡིན་ལ། ཡང་རང་དོན་ཆོས་ཀྱི་སྐུ་རྟོགས་པའི་བདག་རྐྱེན་དང་གདུལ་བྱ་གྱེན་དུ་ཕྱོགས་པའི་གཞན་རྐྱེན་དང༌། སྔོན་དུ་ཐབས་གོམས་པར་བྱས་པའི་རྟེན་འབྲེལ་གསུམ་འཛོམས་པ་ལ་བརྟེན་ནས། ས་ལ་གནས་པའི་བྱང་ཆུབ་སེམས་དཔའ་རྣམས་ལ་ལོངས་སྤྱོད་རྫོགས་པའི་སྐུའི་སངས་རྒྱས་སུ་བྱོན་ནས་དོན་བྱེད་པ་དང༌། ཚོགས་ལམ་མན་ཆད་རྣམས་ལ་མཆོག་དང་སྐྱེ་བ་དམན་པའི་སྤྲུལ་པ་སྣ་ཚོགས་སུ་བྱོན་ནས། དུས་འཁོར་བ་མ་སྟོངས་ཀྱི་བར་དུ་རྟག་པ་དང་ཁྱབ་པ་དང་རྒྱ་ཆེ་བ་དང༌། རྒྱུན་མི་འཆད་པར་སེམས་ཅན་གྱི་དོན་འབྱུང་བ་ནི་མྱ་ངན་ལས་འདས་པའི་འདུག་ལུགས་ཡིན། ཆོས་རྗེའི་ཞལ་ནས། སྐྱོན་དག་ཡོན་ཏན་རབ་རྫོགས་པ། །སངས་རྒྱས་སྐུ་གསུམ་ངོ་མཚར་ཆེ། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། ཡང་སེམས་ཅན་གྱི་དེ་ཁོ་ན་ཉིད་དེ་རྒྱལ་བ་སྲས་དང་བཅས་པ་བསྐྱེད་པའི་མ་ཡིན་ཏེ། དེ་མ་ཤེས་པ་ནི་མ་རིག་པ་ཡིན། མ་རིག་པ་དེ་ལས་སྣང་བ་གསུམ་འབྱུང་སྟེ། དེ་ཡང་སྣང་བ་ལས་མ་རིག་པ་ལས་གྱུར་པའི་རྟོག་པ་བདུན་འབྱུང༌། མཆེད་པ་ལས་གྱུར་པའི་རྟོག་པ་སུམ་ཅུ་སོ་གཉིས་འབྱུང༌། ཉེར་ཐོབ་ལས་འདོད་ཆགས་ལས་གྱུར་པའི་རྟོག་པ་བཞི་བཅུ་འབྱུང་སྟེ། རང་བཞིན་བརྒྱད་ཅུའི་རྣམ་པར་བསྟེན་ནས་བདག་གཞན་དུ་འབྱུང༌།

དེར་ཆགས་སྡང་གཉིས་ཀྱིས་ལུས་ངག་ཡིད་གསུམ་གྱི་ལས་བསགས་ནས། སྲིད་པའི་རྩེ་མོ་ནས་མནར་མེད་ཀྱི་བར་དུ་རྟེན་འབྲེལ་བཅུ་གཉིས་ཀྱི་ཚུལ་དུ་འཁོར་བར་འཁྱམས་པར་ཤེས་པ་ཡིན་ཏེ། མདོ་ལས། བདག་གཞན་ཆ་ལས་འཛིན་དང་སྡང༌། །དེ་གཉིས་དང་ནི་འབྲེལ་བ་ལས། །ཉེས་པ་ཐམས་ཅད་འབྱུང་བ་ཡིན། །ཞེས་གསུངས་པའི་ཚུལ་ཡིན་གསུང༌། དེ་འཁོར་བའི་འདུག་ལུགས་ཡིན་ཏེ། ཕྱག་རྒྱ་ཆེན་པོ་གཅིག་པུ་གོ་བས། འཁོར་འདས་ཀྱི་ཆོས་ཐམས་ཅད་གོ་བ་ཡིན་ཏེ། དེ་ཡང་ཆོས་ཆུང་བ་མིན་གསུངས། ཀླུ་སྒྲུབ་ཀྱིས། སྟོང་པ་ཁོ་ནའི་ཆོས་རྣམས་ལ། །སྟོང་པ་ཁོ་ན་སྐྱེ་བར་ཟད། །འགྲོ་ཀུན་རྒྱུ་དང་འབྲས་བུ་སྟེ། །འདི་ལས་སེམས་གཞན་ཅི་ཡང་མེད། །ཅེས་གསུངས་པའམ། ཆོས་རྗེས། རིན་ཆེན་སེམས་ལས་ཕྱིར་གྱུར་པའི། །སངས་རྒྱས་མེད་ཅིང་སེམས་ཅན་མེད། །གསུངས་པ་ཡང་དེ་ལྟ་བུ་ལ་ཟེར་བ་ཡིན་གསུང༌།། ༈ །།ལྔ་པ་བསྔོ་བ་ལ་སེམས་བཞག་པའི་ཡོན་ཏན་གང་ཡིན་སྙམ་ན། དམིགས་པ་མེད་པའི་བསྔོ་བ་བྱ་སྟེ། སེམས་སྔོ་བའི་རང་བཞིན་དུ་གྱུར་པའི་དུས་སུ། དགེ་སྦྱོར་ཅི་བྱས་པ་ཐམས་ཅད་བསྔོ་བའི་རྣམ་པར་འཆར་བ་དང༌། བསྔོ་བའི་སྣང་བ་ཐམས་ཅད་བསྔོ་བའི་བྱེད་ལས་སུ་འཆར་བ་འབྱུང༌། ཡང་བསྔོ་བ་འགྲུབ་པའི་དུས་སུ་ལུས་སེམས་བདེ་བ་ནི་བདེ་བ་ལ། བསྔོ་བའི་རྣམ་པ་གསལ་བ་ནི་གསལ་བ་ཡིན་ལ་བསྔོ་བ་བསྔོའོ། །རྒྱུ་བསྔོས་པ་གསུམ་གསལ་ཀྱང་དེའི་རྗེས་སུ་རྟོག་པ་མི་འབྲང་བ་ནི་མི་རྟོག་པ་ཡིན་གསུང༌། ཡང་བསྔོ་བ་བྱེད་པའི་དུས་སུ་ཞེ་སྡང་ལ་སོགས་རྟོག་པ་སྤངས་པ་ནི་ལྷག་པ་ཚུལ་ཁྲིམས་ཀྱི་བསླབ་པར་འོང༌། བསྔོ་བའི་རྣམ་པ་ལ་སེམས་གནས་པ་ནི་ལྷག་པ་སེམས་ཀྱི་བསླབ་པ། ཞིང་བསམ་དངོས་པོ་གསུམ་རང་གི་སེམས། སེམས་སྟོང་པར་རྟོགས་པ་ནི་ཤེས་རབ་ཀྱི་བསླབ་པ་ཡིན་གསུང༌། ནང་རྟེན་འབྲེལ་བསྔོ་བའི་བསམ་པ་དེས། གསང་བ་རྟེན་འབྲེལ་ལུས་བྱིན་གྱིས་བརླབས་སྟེ། ལུས་དེ་བསྔོ་བ་བྱེད་པའི་དུས་སུ་གཞན་གྱི་དགེ་བ་མི་འཛད་པའི་གཏེར་དུ་སྦེད་པའི་སྣང་བ་འབྱུང༌།

ཕྱི་རྟེན་འབྲེལ་སྣང་བ་བྱིན་གྱིས་བརླབས་པའི་དུས་སུ། བསྔོ་བ་ལ་གཙིགས་སུ་བྱེད་པ་ཡིན་ཞེས་པའི་སྒོ་ནས་གཞན་བསྙེན་བཀུར་བྱེད་པ་འབྱུང་བ་དང༌། བསྔོ་བ་ལ་སོ་ནམ་བྱེད་པའི་འཁོར་འདུས་ནས། རང་གི་དོན་སྒྲུབ་པ་དང༌། གང་དུ་ཕྱིན་པ་ཐམས་ཅད་དུ་བསྔོ་བའི་འཕྲིན་ལས་ཀྱིས་སེམས་ཅན་སྨིན་གྲོལ་བྱེད་པ་འབྱུང་གསུང༌། མཐར་ཐུག་སངས་རྒྱས་པའི་དུས་སུ་སྤྲུལ་སྐུ་གསུམ་གྱི་དུས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་རྒྱུན་མི་འཆད་པར་འབྱུང་བ་ནི་སྤྲུལ་པའི་སྐུ་ཡིན། འཁོར་གསུམ་མི་རྟོག་པའི་མི་དམིགས་པ་སྟོང་ཉིད་དུ་རྟོགས་པ་ནི་ཆོས་ཀྱི་སྐུ་ཡིན་ལ། ཟུང་འཇུག་གཉིས་སུ་མེད་པའི་བསྔོ་བས་སྣང་བ་དང་སྟོང་པ་གཉིས་སུ་མེད་པར་བདེ་ཆེན་དུ་ལོངས་སྤྱོད་པས་ལོངས་སྤྱོད་རྫོགས་པའི་སྐུའི་སངས་རྒྱས་ཡིན་ཏེ། མདོ་ལས། ཐབས་དང་ཤེས་རབ་རྐང་གཉིས་གཤོག་པ་བརྐྱང་བྱས་ནས། །གར་འདོད་སར་ཕྱིན་བདེ་བའི་གནས་ཐོབ་འགྱུར། །ཞེས་པ་ཡང་དེ་ལྟ་བུ་ལ་ཟེར་བ་ཡིན་གསུང༌། ཡང་བསྔོ་བ་མ་ཤེས་པའམ། ཤེས་ཀྱང་མི་དམིགས་པའི་བསྔོ་བས་མ་ཟིན་པས། འཁོར་བར་འཁྱམས་པར་ཤེས་དུས་སུ་བསྔོ་བའི་གོ་བས་འཁོར་འདས་ཀྱི་ཆོས་ཐམས་ཅད་གོ་ནུས་པ་ཡིན་ཏེ། དེ་ཆོས་ཟབ་པ་ཡིན་གསུང༌། སྡུད་པ་ནས། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། གསུངས་པ་ཡང་དེ་ལྟ་བུ་ལ་ཟེར་བ་ཡིན་གསུང༌། དེ་ནས་ལྔ་ལྡན་ལྟ་བུ་གཅིག་ལ་གནད་དུ་བསྣུན་པའི་དུས་སུ་འཁོར་འདས་ཀྱི་ཆཽས་ཐམས་ཅད་གོ་ནས་འོང་བ་ཡིན་ཏེ། སློབ་དཔོན་ཀླུ་སྒྲུབ་ཀྱིས། འཁོར་བའི་རྩ་བ་འདུ་བྱེད་དེ། །དེ་ཕྱིར་མཁས་པ་འདུ་མི་བྱེད། །ཅེས་པ་དང༌། སེམས་ཉིད་གཅིག་པུ་ཀུན་གྱི་ས་བོན་ཡིན། །ཞེས་པ་དང༌། བག་ཆགས་དག་ལས་བྱུང་བས་ན། །བག་ཆགས་ས་བོན་དག་ཏུ་བཤད། །བག་ཆགས་རྗེས་མཐུན་འཚོགས་པ་ན། །སྲིད་པའི་མྱུ་གུ་དེས་སྐྱེད་དེ། །ཞེས་གསུངས་པ་ཡང་དེ་ལྟ་བུ་ལ་ཟེར་བ་ཡིན་གསུང༌།

དེ་རྣམས་ཀྱིས་ཀུ་སཱ་ལི་སྒྲོ་འདོགས་ནང་ནས་གཅོད་པའི་ལུགས། བླ་མའི་རྒྱ་རྡོག་པོ་རེ་རེ་ལ་ནན་ཏན་དུ་བྱས་བྱས་པས། འཁོར་འདས་ཀྱི་ཆོས་ཐམས་ཅད་གོ་ནུས་པ། ལུས་འདི་ཙུག་སྡོད་ལ། སེམས་འདི་ཙུག་ཞོག་དང༌། ཡོན་ཏན་འདི་འདྲ་ཞིག་སྐྱེ་ཡིས་བྱ་བའི་གསུང་རིན་པོ་ཆེ་ལ་བརྟེན་པའི་ཆོས་གཅིག་སྙན་དུ་གསོལ་བ་ལགས། ད་བསྔོ་བ་མཛད་པར་ཞུ་འཚལ། སྔོན་དབྱངས་དལ་འབྱོར་སྡོང་པོ་ལ། །བསླབ་གསུམ་དྲི་མེད་ཡལ་ག་ཅན། །དྲན་ཤེས་མོས་གུས་ལོ་འདབ་རྒྱས། །བྱང་ཆུབ་མེ་ཏོག་འབྲས་ལྡན་པའི། །གུས་བསྟེན་སློབ་མས་ཞུས་པ་ཡིན། །གསུམ་ཚན་བཅུ་ཡི་མན་ངག་འདི། །བཀོད་པའི་དགེ་བ་རྒྱ་མཚོའི་དེས། །འགྲོ་ཀུན་ལྔ་ལྡན་རབ་བརྟེན་ནས། །མི་ཤེས་སྡུག་བསྔལ་སྤངས་ནས་ཀྱང༌། །ཡེ་ཤེས་ལྔ་ལྡན་རྫོགས་སངས་རྒྱས། །སྐུ་ལྔ་དབྱེར་མེད་རྡོ་རྗེ་འཆང༌། །འགྲོ་མགོན་བླ་མ་རིན་ཆེན་གྱིས། །སྐུ་ཡི་བཀོད་པ་གར་བཞུགས་སུ། །མཐའ་ཡས་ཡེ་ཤེས་སྤྱོད་ནུས་ཤོག །འགྱུར་མེད་མོས་གུས་ཏིང་འཛིན་གྱིས། །སྐུ་གསུང་ཐུགས་གསང་མཛོད་འཛིན་ཤོག །འགྲོ་མགོན་རྗེ་ཡི་བཀའ་དྲིན་གྱིས། །དགོས་འདོད་ནོར་བུ་སེམས་ལ་རྙེད། །ཆགས་སྡང་གཉིས་ཀྱི་སྡོས་ཐག་བཅད། །འཁོར་འདས་གཉིས་ཀྱི་རེ་དོགས་བྲལ། །རོ་མཉམ་ངང་ནས་བྱང་སེམས་འཕེལ། །མཉམ་བཞག་ནང་དུ་གཞན་དོན་རྫོགས། །ལྷ་དང་རང་སེམས་དབྱེར་མེད་པས། །གཅིག་པུར་བསྡད་ཀྱང་འཕྲིན་ལས་རྒྱས། །ཞེན་མེད་ཆོས་སྐུའི་མོས་གུས་ཀྱིས། །རང་སེམས་རྟོགས་པའི་རྣལ་འབྱོར་བདེ། །མད་ཀྱང་སྐུ་རེ་བགྱིས་པ་ལགས། །འགྲོ་མགོན་རྗེ་ཡི་གསུང་བཞིན་བཀོད། །འདི་ལ་འགལ་འཁྲུལ་མཆིས་སྲིད་ན། །ཉམས་རྟོག་ལྡན་ལ་བཟོད་པར་གསོལ། །སློབ་དཔོན་པད་མས་བྱིན་གྱིས་བརླབས་པའི་གནས། ཡོན་ཏན་རིན་པོ་ཆེ་གཅལ་དུ་བཀྲམ་པའི་གཅལ་ཀ་ཕྱུགས་སྐྱོངས་སུ། ཤཱཀྱའི་དགེ་སློང་མན་ཛྙུ་ཤྲི་ཞེས་བྱ་བས། གསུང་རིན་པོ་ཆེ་བདུད་རྩི་ཚིགས་གསུམ་གནད་ཀྱི་མན་ངག་ཅེས་བྱ་བ།

གུས་པ་དང་བརྩེ་བའི་བསམ་པས་ཡི་གེར་བཀོད་པའོ།། །། 1$0000240༨༣༠༽ ༄། །སྐུ་གཤེགས་ཁའི་ཞལ་ཆེམས་དབོན་ཤེས་རབ་འབྱུང་གནས་ཀྱིས་ཡི་གེར་བཏབ་པ།།1$0000310 ན་མོ་རཏྣ་གུ་རུ། འདི་ལྟར་འགྲོ་བའི་བླ་མ་ཐུགས་རྗེ་ཆེན་པོ་དང་ལྡན་པ་འཇིག་རྟེན་དུ་བྱོན་ནས། གདུལ་བྱ་རིགས་ཅན་ཐམས་ཅད་སྨིན་པ་དང་གྲོལ་བར་ནི་མཛད། སངས་རྒྱས་ཀྱི་འདུལ་བར་བྱ་བ་ཐམས་ཅད་ནི་ཡོངས་སུ་རྫོགས། མྱ་ངན་ལས་འདས་པ་ཆེན་པོས་མྱ་ངན་ལ་འདའ་བར་ནི་ཉེ། ཚེས་ཉི་ཤུ་ལྔའི་དགོང་མོ་ནུབ་མོ་ལ་བབ་པའི་དུས་སུ་སློབ་དཔོན་གདན་ས་བ་དང༌། སྒོམ་པ་ཞལ་སྔ་རྣམ་པ་དང༌། བདག་ཅག་ཞབས་ཏོག་པ་དང་བཅས་པ་གཡུ་ཁང་དུ་ཞུགས་ཀྱི་འགྲམ་དུ་བྱོན་ནས་བཞུགས་པ་ལ་ཞལ་སྔ་ནས་ཁྱོད་བསྟན་པ་ཇི་ཙམ་གནས་ཚུལ་དེ་ཐོན་གསུངས་ནས། བདག་གི་བསྟན་པ་ཇི་ཙམ་གནས་ཅེས་རྩིས་པ་དེ་དང་སློབ་དཔོན་པས་ཞུས་པའི་གསུང་ལན་གཉིས་པོ་དེ་སྙན་དུ་གསོལ། དེའི་རྗེས་ལ་འོད་ཟེར་གྲགས་ན་རེ། བཀའ་ཆེམས་ཀྱི་ཡི་གེ་བར་འདི་མཛད་པ་ཡིན་ཟེར་སློབ་དཔོན་པས་ཞུ་བ་ཞུས་ན། འབུས་སྣ་དྲངས་པའི་ངེད་ཅག་རྣམས་ཀྱི་ལུས་འཁོར་བ་མ་སྟོངས་ཀྱི་བར་དུ་འབུལ་བ་ལགས་ཞུས་པས་ཁྱེད་ཀྱི་ལུས་འབུལ། གྱེན་དུ་འགྲོ་བའམ། ཐུར་དུ་འགྲོ་བའམ། ཐད་སོར་འགྲོ་བའམ། ལུས་ངག་ཡིད་གསུམ་དེ་བྱང་ཆུབ་ཀྱི་སེམས་རྣམ་པ་གཉིས་ཀྱི་དབང་དུ་བྱས་པའི་ལུས་ནམ་མཁའ་དང་མཉམ་པའི་སེམས་ཅན་ཐམས་ཅད་སྨིན་པ་དང་གྲོལ་བར་བྱེད་པའི་ལུས་འདི་འབུལ་ཞུས་པས། འོ་ན་ལུས་ཀྱི་ངུམ་བུའི་ཆ་ཤས་ཕུལ་ན་ཇི་ཙམ་འོང་གསུང༌། དེ་ཡང་བྱང་ཆུབ་ཀྱི་སེམས་རྣམ་པ་གཉིས་ཀྱི་དབང་དུ་བྱས་པས་འདི་ནས་བར་ཁང་ཡན་ཆད་ཙམ་དུ་གོམ་པ་སོང་བ་དེས་ཀྱང༌། སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པར་མཆིས་ཞུས་པས། འོ་དེ་ཡིན་ལུས་རང་ལ་ཡང༌། གྱེན་དུ་འགྲོ་བའི་ཐུར་དུ་འགྲོ་བའམ། ཐད་སོར་འགྲོ་བའམ་ལུས་ཀྱི་ཆ་ཤས་ཙམ། བྱེ་བྲག་ཐ་དད་པའི་དུམ་བུ་རེ་རེ་ཡང་འདྲ་ན་ལུས་ངག་ཡིད་གསུམ་གྱིས་མ་ལུས་པ་ཕུལ་ན་ལྟ་ཅི་སྨོས་ཏེ་བསམ་གྱིས་གར་ཁྱབ་བརྗོད་ཀྱིས་གར་རྫོགས་གསུང༌།

དེ་ནས་ཡང་ཞུས་པ། སྐད་ཅིག་ཀྱང་མི་འབྲལ་བ་སྨོན་ལམ་འདེབས་པ་ལགས་པས་ཐུགས་ལ་འདོགས་པར་ཞུ་ཞུས་པས། སྨོན་ལམ་གདབ་པའི་དགོས་པ་དེར་འོང་བ་ཡིན་གསུང༌། དེ་ནས་ཅུང་ཟད་ཅིག་ལོན་པ་དང༌། ཁྱེད་རྣམས་ལ་ཆོས་ཤིག་བསྟན་པས། ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱོན། དེས་ཐེག་པ་ཆེན་པོ་བླ་ན་མེད་པའི་ཆོས་གསུངས། ཆོས་དེ་དག་གང་ཡིན། ཉོན་མོངས་པ་ཕྱག་རྒྱ་ཆེན་པོར་རྟོགས་པ་དེ་ཡིན། ཉོན་མོངས་པ་ཕྱག་རྒྱ་ཆེན་པོར་རྟོགས་པའི་རྣལ་འབྱོར་པ་ལ། ཉོན་མོངས་པ་དང་ལྡན་པར་བལྟས་ན་ཉེས་པ་ཆེན་པོ་བསྐྱེད་པར་འགྱུར་བ་ཡིན། དེའང་ཇི་ལྟ་བུ་ཡིན་ན། ཁྱོད་ཀྱིས་ཀོ་ཀ་ལི་ཀའི་གཏམ་རྒྱུད་དེ་ཁོང་རྣམས་ལ་ཤོད་གསུང༌། བདག་གིས་ཀྱང་འོ་ལེ་ཙམ་དུ་ཀོ་ཀ་ལི་ཀ་དགེ་སློང་སྡེ་སྣོད་གསུམ་པ་རིག་པ་དང་གྲོལ་བའི་སྤོབས་པ་དང་ལྡན་པ་དེས་ལྗོངས་སུ་ཁྱིམ་བདག་ཅིག་ལ་དད་པར་བྱས་ཏེ་འདུག་པ་ན་འཕགས་པ་ཤཱ་རི་བུ་དང༌། མོ་འགལ་གྱི་བུ་ཆེན་པོ་གཉིས་ཀྱང་དེར་བྱོན་པ་ལ་ཀོ་ཀ་ལི་ཀས་བཀུར་སྟི་ཆེན་པོ་བྱས་ཏེ་དད་པར་བྱས་ནས་འཕགས་པ་རྣམ་གཉིས་ཀྱང་ས་ཕྱོགས་དེར་ཕུག་ཅིག་ནང་དུ་མཚན་མོ་བཞུགས་སོ། །རེ་ཞིག་ན་བ་ལང་རྫི་བོ་གཅིག་དང་བ་ལང་རྫི་མོ་གཉིས་ཀྱང་ཕུག་དེ་རུ་ཞུགས་ཏེ་དེའི་མཚན་མོ་ལོགས་པར་སྤྱད་ནས། བ་ལང་རྫི་བོའི་དེ་བྲེལ་བའི་སྟབས་ཀྱིས་སྔོན་ལ་ལངས་ནས་སོང་ངོ༌། །ནངས་པར་གྱི་དུས་བ་ལང་རྫི་མོ་ཕུག་ནས་བྱུང་ཞིང༌། དེའི་རྗེས་ལ་འཕགས་པ་གཉིས་ཀྱང་བྱོན་པ་ཀོ་ཀ་ལི་ཀས་མཐོང་སྟེ་བུ་མོ་དེས་ལོག་པར་སྤྱད་པའི་མཚན་རྟགས་ཀྱང་མཐོང་བ་དང་ཀོ་ཀ་ལི་ཀའི་རྟོག་པ་ལ་བ་ལང་རྫི་མོའི་མཚན་མ་ལྟར་ན། དགེ་སྦྱོང་འདི་གཉིས་ཀྱི་འདི་ལ་ལོག་པར་སྤྱད་པར་ངེས་ཏེ་འདི་གཉིས་ནི་ཉེས་པར་གཅོད་པ་ཡིན་ནོ། །ཞེས་བསྐུར་བ་བཏབ་པས། ཚེ་འདི་ཉིད་ལ་ལུས་ལ་ཡུངས་དཀར་ཀྱི་འབྲུམ་བུས་གང་བར་གྱུར་ཏེ་དེ་ལ་ཆུ་སེར་བབ་ནས། དེ་ཤུ་བར་གྱུར་ཅིང་དེ་འབྲས་སུ་གྱུར་ནས་སེམས་ཅན་མནར་མེད་པར་སྐྱེས་ཞེས་གསུང་བར་གདའ་ཞུས་པས།

འོ་དེ་ཁོ་ན་ཡིན། དེ་ཡང་འཕགས་པ་ལ་ཉོན་མོངས་པ་མེད་པ་ལ་ཉོན་མོངས་པ་དང་ལྡན་པར་བལྟས་པས་དམྱལ་བར་ལྟུང་བ་ཡིན། ཉོན་མོངས་པ་ཕྱག་རྒྱ་ཆེན་པོར་རྟོགས་པ་འདི་ཡོད་ན། སྔགས་དང་མཚན་ཉིད་འདུལ་བ་ཐམས་ཅད་དུ་ཉེས་པ་གཏན་མེད་དུ་བཞེད་དེ། དེ་ཡང་འདུལ་བར་ནི་དགེ་སྦྱོང་གི་འབྲས་བུ་རྣམ་པ་བཞི་ཐོབ་ནས་ཉེས་པ་མེད་པ་དང༌། སྔགས་མཚན་ཉིད་ཐམས་ཅད་དུ། དེ་ཁོ་ན་ཉིད་རིག་པ་ལ་ཉེས་པ་མེད་པར་གསུངས་ཀྱང༌། ཡང་སངས་རྒྱས་ཀྱི་ས་མན་ཆད་དུ་སྒྲིབ་པར་འགྱུར་བ་དང༌། རྒྱུ་མཚན་འགའ་ཞིག་གིས་དོགས་མཐའ་ཐེན་པ་འདི་ངའི་གྲུབ་མཐའ་མིན་ན། སྔགས་དང་འདུལ་བའི་ཁྱད་པར་འདི་ཅི་ཡིན། སློབ་དཔོན་གྱིས་ཅིག་གསུངས་དང་གསུང༌། སློབ་དཔོན་གྱིས་ཉོན་མོངས་པ་འདུལ་བས་འདུལ་བ། བསལ་གཞག་མེད་པར་རྟོགས་པ་གསང་སྔགས་སུ་མཆིའམ་ཞུས་པས། དེ་ཡིན་ཡང་མི་གསུང༌། མིན་ཡང་མི་གསུང༌། དེ་ནས་ཅུང་ཟད་ཅིག་ལོན་པ་དང༌། གསང་སྔགས་ཀྱི་ཁྱད་པར་ཡོན་ཏན་གྱིས་འབྱེད་པ་ཡིན་ཏེ་ལམ་དུ་བཏང་བས་ལམ་དུ་གཏོང་བའི་ལུས། དེ་བཞིན་དུ་བྱང་ཆུབ་ཀྱི་སེམས་དང༌། ཡི་དམ་ལྷ་དང་བླ་མ་དང་ཕྱག་རྒྱ་ཆེན་པོ་རེ་རེ་བྱེ་བྲག་ཐ་དད་པས། ཡོན་ཏན་ཐ་དད་དུ་འོང་བ་ཡིན་གསུངས་ནས། གསང་སྔགས་ཐམས་ཅད་བསྡུས་པའི་བརྗོད་བྱ། ཉམས་ལེན་འདི་ཡིན་བྱ་བ་ཞིག་ཀྱང་གསུང༌། དེའི་རྗེས་ལ། དཔོན་སྒོམ་པས་ད་ལྟར་གསུང་བ་དེ་ལྟར་བགྱིས་པས། འདི་ཀུན་ཕྱག་རྒྱ་ཆེན་པོའི་སྒོམ་མེད་པ་ནི་མེད། ང་འབུ་ཀུན་གྱི་སྤྱོད་པ་མ་ཡག་པ་བག་ཙམ་ལ་བརྟེན་ནས་འཐབ་པ་དང་འབར་བ་དང༌། ལོག་པར་བལྟས་པ་ཐམས་ཅད་བཤགས་ལགས་ཞུས་པས། ཁྱོད་ཀྱི་དེ་ལ་སྐྱོན་མེད། བརྩེ་བ་ཆེན་པོས་གཞན་ཉེས་པ་བཟློག་ཅིང་ལེགས་པ་ལ་སྦྱོར་བས་བཟང་ན་དགའ་བ་ཡིན། འོན་ཀྱང་བཤགས་པས་མི་འདག་པ་མེད་པས་ཐམས་ཅད་མ་ཤེས་ཀྱང་འདག སེམས་སུ་ཤེས་ཀྱང་འདག སྒྱུ་མར་ཤེས་ཀྱང་འདག་ཕྱག་རྒྱ་ཆེན་པོར་ཤེས་ཀྱང་འདག་སྟེ་ཆོས་ལྔ་པོ་མ་གཏོགས་པ་མེད། དེ་རེ་རེ་སྐྱེས་ན་ཡང་སྡིག་པ་མི་དགེ་བ་མེད་པ་དེ་ཁྱོད་ཀྱིས་གོའམ་གསུང༌།

དེ་ནས་སང་ནངས་པར་ཁྱེད་ཀྱིས་ཁོང་རྣམས་ལ་གཏེར་ཆེན་པོ་བསྟན་པའི་མདོ་དེ་ཐོན་གསུང༌། དེ་ལྟར་ཞུ་བགྱིས་ནས། དེ་ནས་གཟིམས་མལ་དུ་བྱོན། ནམ་དེའི་སྲོད་ལ་དཔོན་རྒན་དང་ང་ཅག་གཉིས་ཀྱིས་ཞབས་ཏོག་བྱས་པའི་དུས་སུ། ཞལ་སྔ་ནས་གསང་སྔགས་སུ་མཆོད་པ་ཕྱི་ནང་གཉིས་སུ་གསུངས་པ་དེ་རྣམས་ཀྱིས་ད་ལྟར་ངའི་ཞབས་ཏོག་བྱེད་པ་འདི་ལས་གཞན་མེད། ཆབས་ཀྱིས་ཞལ་བསིལ་བ་ཡོན་ཆབ། དེ་དང་འདྲ་ཐམས་ཅད་འདི་ཉིད་ཁོ་ན་ཡིན་གསུང་བ་དང་སྐབས་དེར་སྐུ་ཁམས་ཀྱི་གསེང་ཞིག་བྱུང་བས། དགེ་འདུན་ལ་ཞལ་སྟོན་པར་ཞུ་བ་ལ་ནི་མི་གནང་བར་འདུག ད་དགེ་འདུན་ལ་བཀའ་སྩལ་ཅིག་ཞུ་ཞུས་པས་ཚིགས་སུ་བཅད་པའི་བཀའ་གསུམ་པོ་འདི་གསུངས། དེར་སྐུ་བསྙེལ་བའི་སྟོབས་ཀྱིས་ཞུ་བ་ཡང་མི་སྤོབས། ཡིད་མྱ་ངན་གྱིས་གདུངས་ཀྱང་ཕྱིས་ཀྱི་ཁོ་ཐག་ཆོད་པར་འདོད་པས། ད་རྗེ་རིན་པོ་ཆེ་འདི་ནས་གཤེགས་ནས་སངས་རྒྱས་ཀྱི་ཞིང་ཁམས་ནི་གང་དུ་བཞུད། བདག་ཅག་རྣམས་གསོལ་བ་གང་དུ་གདབ་པའི་སངས་རྒྱས་ཀྱི་ཞིང་དང༌། དེ་ཇི་ལྟར་བཞུགས་ཚུལ་ཞིག་གསུང་བར་ཞུ་ཞུས་པས། སངས་རྒྱས་ཀྱི་ཞིང་ཁམས་གཞན་དུ་གཤེགས་པ་མི་མངའ། ཁྱེད་རང་གི་སེམས་ཉིད་ཕྱག་རྒྱ་ཆེན་པོ་དེ་དང་དབྱེ་བ་མེད་པའི་བཀའ་སྩལ་རྒྱ་ཆེར་གསུངས་ཏེ། དེ་ལྟར་ཡང་སངས་རྒྱས་ཀྱི་ཞིང་ཁམས་འདི་ཡིན་གང་ན་ཡོད། ཁྱོད་ཀྱི་སེམས་ཉིད་ཕྱག་རྒྱ་ཆེན་པོ་དང༌། །དབྱེར་མེད་གཅིག་ཏུ་གྱུར་པར་ང་བཞུགས་ཏེ། །རང་སེམས་སྒོམ་དང་འབྲལ་བར་མ་བྱེད་དང༌། །ང་དང་འབྲལ་བ་མེད་པ་དེ་ཉིད་ཡིན། །ཨོ་རྒྱན་ཛ་ལན་དྷ་ར་ལ་སོགས་པ། །གནས་ཅིག་བཞུགས་པ་ང་ལ་ག་ལ་ཡོད། །གསུང་དེ་ནས་ངེད་རང་ཐམས་ཅད་ལུས་མཆོད་པའི་སྤྲིན་ཕུང་སྔོན་དུ་འགྲོ་བས་སོ་སོ་ནས་ཕྱག་ཏུ་ཕུལ་ནས། སྔ་མ་སྐུ་གསུང་ཐུགས་ཀྱི་འཕྲིན་ལས་ལ་ལོག་པར་བལྟས་པ་ཐམས་ཅད་ནི་བཤགས། སྐད་ཅིག་ཀྱང་འབྲལ་བ་མེད་པར་ཞུས་པ་ལ། ཞལ་སྔ་ནས་དུས་རྟག་ཏུ་འབྲལ་བ་མེད་པ་དང༌། མི་མཉེས་པ་མ་བྱས་པའི་བཀའ་སྩལ་གསུང་སྟེ།

དེ་ལྟར་ཡང༌། ཁྱོད་ཀྱིས་ང་ལ་མི་མཉེས་མ་བྱས་ཏེ། །ཞབས་འབྲེང་ཞབས་ཏོག་ཀུན་གྱིས་མཉེས་པར་བྱས། །རེས་འགའ་བཀའ་བཀྱོན་བརྩེ་བས་ཕན་དུ་རེ། །ང་ལ་མྱ་ངན་འདས་པ་མི་མངའ་སྟེ། །ཁྱོད་དང་རྟག་ཏུ་འབྲལ་བ་མེད་པ་ཡིན། །ཞེས་པ་དང༌། སངས་རྒྱས་འཇིག་རྟེན་དུ་བཞུགས་པ་མིན་ཡང༌། སྙིགས་མའི་དུས་འདིར་འགྲོ་ལ་ཕན་པ་བསྒྲུབ་པ་ང་ལ་མི་ཆེ་ཁྱོད་ལ་མི་ཆུང༌། ཆུར་མཉམ་ཞེང་དུ་མཉམ། བང་མཉམ་མཆོངས་པར་མཉམ། མངོན་པར་དགའ་བ་ལ་སོགས་པར་འགྲོ་བ་ཡང་མེད། སངས་རྒྱས་ཀྱི་ཞིང་ཡང་འདི་ཁོ་ན་ཡིན་ཤེས་པར་འབྱུང༌། བར་དེར་སློབ་དཔོན་གདན་ས་བས། དགེ་འདུན་སྤྱིའི་ཞུ་བ་རྗེ་རིན་པོ་ཆེ་རྟེན་འབྲེལ་ལ་མངའ་བརྙེས་པས་ཅིས་ཀྱང་ད་རེས་ཀྱི་སྐུ་ཁམས་འདི་མྱུར་དུ་དྭངས་པར་ཞུ་བ་ཕུལ་བ་ལ། ལན་ཅང་མི་གསུང༌། དེ་ནས་དཔོན་སྒོམ་པས་ཡང་དང་ཡང་དུ། རྗེ་རིན་པོ་ཆེའི་འཕྲིན་ལས་དེ་སྔོན་ནི་ཅུང་ཟད་ཙམ་ཡིན། རྒྱས་པར་ནི་ད་གཟོད་འགྱུར་བས། ད་རེས་ཅིས་ཀྱང་མྱ་ངན་ལས་མི་འདའ་བར་བཞུགས་པར་ཞུ་ཞེས་ཞུས་པས། བུ་དེ་མ་ཟེར། ངས་ཇི་ལྟར་བསྟན་པ་བཞིན་དུ་གྱིས། བླ་མས་ཇི་ལྟར་བསྟན་པ་བཞིན་དུ་བྱས་པས། དེས་ན་མཆོག་དང་ཐུན་མོང་གི་དངོས་གྲུབ་ཀྱང་དེས་ཐོབ། ངའི་མི་དགོས་གཞན་བླ་མའི་གསུང་རྒྱབ་བསྐྱུར་རེ་རེ་ཙམ་ཡང་སྒྲུབ་པར་བྱེད་ན། ཁ་ཆེ་དགོན་པ་བས། ཟངས་དཀར་ལོ་ཙ་ལ་ཁྱོད་བོད་ལ་སོང་ལ་གཙུག་ལག་ཁང་རྣམས་གསོས་བགྱི་བའི་ཚིག་རྐྱང་པ་ཞིག་གསུངས་པས། བླ་མ་ཟངས་དཀར་བས་གསུང་དེ་ཉིད་ཀྱི་རྗེས་སུ་འབྲངས་ནས་བོད་ལ་བྱོན། རྫུན་ཚུན་ཆད་ཀྱི་ནོར་བཙལ་ནས་ལྷ་ས་དང་བསམ་ཡས་ལ་སོགས་པའི་གཙུག་ལག་ཁང་ཐམས་ཅད་གསོས་པ་ཡིན། བླ་མ་དམ་པས་ཅི་གསུང་བ་དེ་བསྒྲུབས་ན་ཡོན་ཏན་འབྱུང་བ་ཡིན་ཏེ། ཁྱོད་ཀྱིས་བྲམ་ཟེ་ཆེན་པོ་ལ་བྲམ་ཟེ་མོས་ཆང་བླུད་པའི་ལོ་རྒྱུས་དེ་ཤོད་གསུང༌། བདག་གིས་འོལ་ལེ་བ་ཙམ་དུ་སློབ་དཔོན་བྲམ་ཟེ་དེ་རྒྱལ་པོའི་མཆོད་གནས་བྲམ་ཟེ་སྤུན་ལྔ་ཡོད་པའི་ཐ་ཆུང་ཡིན་པ་ལ།

རྗེ་བཙུན་སྤྱན་རས་གཟིགས་ཀྱིས་དེ་འདུལ་བར་དགོངས་ནས། བྲམ་ཟེ་མོ་སྤུན་བཞིར་སྤྲུལ་ནས་རྒྱལ་པོའི་ལྡུམ་ར་བཞུགས་ཏེ། ཕོ་བོ་ཆེན་པོ་བཞིའི་ཆུང་མར་བྱས་པས་ནུབ་མོ་ཡི་མུག་སྟེ་རབ་ཏུ་བྱུང་ངོ༌། །རེ་ཞིག་གདན་རབ་ཏུ་བྱུང་བ་དེ་རྒྱལ་པོའི་ལྡུམ་རར་ཕྱིན་པའི་དུས་སུ་མནའ་མ་བྲམ་ཟེ་མོ་བཞིས་ཐོད་པའི་ནང་དུ་ཆང་འཐུངས་པས། སྐུད་པོ་ཚུར་ཤོག་ཆང་འཐུང་ཟེར་རོ། །དེར་རབ་ཏུ་བྱུང་བའི་རྟོག་པ་ལ་བྲམ་ཟེ་ནི་ཐོད་པ་ལ་རེག་ཀྱང་མི་རེག་ན། ཆང་འཐུང་བ་ལྟ་ཅི་སྨོས་ཏེ། འདི་རྣམས་ནི་མཁའ་འགྲོ་མ་ཡིན་ངེས་པས་ཇི་ལྟར་གསུངས་པ་བཞིན་དུ་བྱའོ་སྙམ་ནས། ཆང་འཐུང་བའི་ནང་དུ་ལྡུམ་རའི་རྩི་ཤིང་སྣ་ཚོགས་པའི་གཟུགས་བརྙན་ཤར་བ་མཐོང་ནས། དེ་ལ་བརྟེན་ནས་ཆོས་ཐམས་ཅད་སེམས་ཉིད་ཕྱག་རྒྱ་ཆེན་པོར་རོ་གཅིག་པའི་རྟོགས་པ་ཤར་བ་ལགས་པར་གདའ་ཞུས་པས། འོ་བྱུང་དེ་ཁོ་ན་ཡིན། བླ་མས་ཅི་གསུང་མིན་པ་གཞན་མེད་གསུང༌། དེའི་ཕྱི་དེ་ཉིན་པར་གྱི་དུས་སུ་ཞབས་ཏོག་དང་མྱ་ངན་གྱིས་སེམས་རྣམ་པར་ཡེངས་ཀྱང་གཏེར་ཆེན་པོ་བསྟན་པའི་མདོ་དེ། མདོ་སྨད་པ་འབུམ་ཡིག་ཆེན་མོ་ཀློག་པའི་ཚུལ་དུ་ཁོང་རྣམ་པའི་དྲུང་དུ། གཡུ་ཁང་དུ་ལེགས་པར་ཀློག་ནས། དེའི་ནུབ་མོ་ནམ་ཕྱེད་དུ་ཉེ་བ་ན། ཞལ་སྔ་ནས། འཕགས་པ་དཀོན་མཆོག་བརྩེགས་པ་བྱ་བ་དཀའ་དཀའ་བཞིན་དུ་ལན་གཉིས་གསུངས། དེའི་རྗེས་ལ་དེ་རིང་གཏེར་ཆེན་པོ་ཁྱོད་ཀྱིས་བཏོན་ནམ་གསུང༌། ང་འབུས་གཏེར་ཆེན་པོ་བསྟན་པའི་མདོ་ཁོང་རྣམ་པ་རྣམས་ཀྱི་སྙན་དུ་ཕུལ་ལགས་ཞུས་པས། ཁོང་རྣམ་པ་མཉེས་སམ་གསུང་ཁོང་རྣམ་པ་ཤིན་ཏུ་ཡང་མཉེས་ཞུས་པས། དེ་ཡིན་ཆོས་དེ་ཤིན་ཏུ་ཟབ་པ་ཡིན་གསུང༌། དེ་ཕྱིན་ཆད་གསུང་གཞན་གསུང་བར་མ་དྲན། དེས་ན་ཐ་མར་གསུངས་པ་དེ་འདི་ཁོ་ན་ལགས། གཞན་སྐུ་གསུང་ཐུགས་ཀྱི་མཛད་པ་ནི་མཐའ་མི་རྟོགས་པས་བྲིར་མི་ལང༌། ཞལ་ཏའི་རྣམ་པའི་གསུང་གཞན་རྣམས་ནི་ཐམས་ཅད་དུ་ཡོངས་སུ་གྲགས། སྐུ་ཁམས་ཀྱི་མཐོ་དམན་ནི་བླ་མའི་སྐུ་ལ་ལོག་པར་བལྟས་པར་འགྲོ།

ཐ་མར་གསུངས་པའི་ཆོས་ཀྱི་བཀའ་སྩལ། དུས་རྟག་ཏུ་བདེ་བ་ཆེན་པོའི་ས་ལ་བཞུགས་པར་ངེས་པ་འདི་ཉིད་ལགས། དྲན་པ་ཉམས་ཤིང་མ་ཤེས་པ་གདའ་ན་བཟོད་པར་གསོལ། བན་དྷེ་ཤེས་རབ་འབྱུང་གནས་ཀྱི་ཡི་གེ་རྫོགས་སོ།། །།

1$0000240༨༣༡༽ ༄། །སྐུ་གཤེགས་ཁར་ཉེ་གནས་རྣམས་ཀྱི་དབུས་གཙང་དུ་སྒྲུབ་པ་བྱེད་པའི་དམ་བཅའ་ཕུལ་བ་ལ་གསུངས་པ།1$0000310 བླ་མ་རིན་པོ་ཆེ་ལ་ཕྱག་འཚལ་ལོ། ངས་མི་ཚེ་ཕན་ཏལ་ཁྱེད་ཀྱི་ཁེ་གྲགས་དང་མི་ཆོས་ཀྱི་མདུན་མ་དུས་ཐམས་ཅད་དུ་བྱེད་མ་མྱོང༌། འོ་ན་ལྷ་ཆོས་ལས་ལོག མི་ཆོས་ལ་ཞུགས་པ་མིན། ཁྱེད་རྣམས་ལ་ཞག་གཅིག་གི་ཞུ་བ་འདི་མ་ཕུལ་ན། རྗེས་ན་མར་བསྙེན་གནས་ཀྱི་སྡོམ་པ་རེ་རེ་ཡང་མི་བསྲུང༌། མཐོ་དམན་གྱི་ཆོས་ཀྱི་བྱ་བ་སྣ་རེ་རེ་ཡང་མི་འགྲུབ་པར་འདུག་པས་སློབ་དཔོན་གདན་ས་དང༌། མཁན་སློབ་རྣམ་པ་གཉིས་དང༌། དཔོན་སྒོམ་པ་སྐྲ་འཁོར་ཕྱོགས་རིགས་དང་བཅས་པ་རྣམས་ཀྱིས་ཆོས་དང་མཐུན་པའི་བྱ་བ་མཐའ་དག་བསྒྲུབ་པར་ཞུ། མི་ཆོས་ཀྱི་བྱ་བ་གཏན་མི་སྒྲུབ་པར་ཞུ། ཐུབ་པའི་བསྟན་པ་རིན་པོ་ཆེ་ནི་དར་ཞིང་རྒྱས། ཆོས་སྐྱོང་བའི་སྲུང་མ་རྣམས་ནི་མཐུ་དང་ནུས་པ་རྒྱ་ཆེ་ཞིང་འབར། རྣལ་འབྱོར་པ་རྣམས་ཐུབ་པའི་བསྟན་པ་རྣམས་ཀྱི་ཆོས་མིན་པ་བྱ་རྒྱུ་མེད་པ་ཙམ་ན་བསྟན་པ་རིན་པོ་ཆེ་འདིའི་ཞབས་ཏོག་ཏུ་མི་འགྲོ་དབང་མེད་པ་ཡིན་པས། ཐམས་ཅད་ཀྱིས་འབད་པ་ཆེན་པོ་མཛད་པར་ཞུ། དེ་ཡང་འབྲི་གུང་པའི་ཆེན་པོ་དང་བཟང་པོ་མཁན་སློབ་དང་ཉེ་གནས་ཆེན་པོ་དང་གཅེས་པ་རྣམས་ཀྱི་གཏན་གྱི་སོ་ནམ་ཞིག་ངས་བསྒྲུབས་པ་ཡིན། ཏུག་གིས་ཐུག་པའི་དུས་སུ་སུས་ཀྱང་བསྙེན་གནས་ཀྱི་སྡོམ་པ་བསྲུང་བ་གཅིག་ཀྱང་མེད། འབྲི་གུང་པ་ལ་ཕུང་ཆེན་པོ་འདི་དུས་གཅིག་འབྱུང་བ་ཡིན་པས། བླ་མ་དང་དཀོན་མཆོག་ལ་བསམ་པར་ཞུ། དགེ་འདུན་གྱི་ཚོགས་ལ་བཀའ་སྩལ་གསུངས་པ། ཞལ་སྟོན་པ་བྱ་བ་དེ་སྐྱེས་བུ་དམ་པ། དེ་སྔོན་ཞལ་མ་མཐོང་བ་ལ་ཞལ་སྟོན་ཟེར་བ་ཡིན། ངས་དུས་རྒྱུན་ཆད་མེད་པར་ཚོགས་སུ་ཕྱིན། ཐམས་ཅད་ཀྱིས་མ་མཐོང་བ་མེད་པས་ཞལ་བསྟན་མི་དགོས། ཞུམ་པས་ཕོངས་པ་ལས་གཏན་མི་ཐར་བ་ཡིན་ཏེ། དེ་ལྟར་ཡང༌། ཞུམ་པས་འཕོངས་ལས་ཐར་ལ་མི་ཕན་གྱི། །དེ་བས་མྱ་ངན་གདུང་བ་མ་བྱེད་པར། །དགོས་པའི་དོན་སྒྲུབ་མཁས་ལ་བསྟེན་བྱས་ན། །རབ་ཏུ་དཀའ་བའང་སླ་བས་ཐར་བར་འགྱུར། །ཞེས་གསུངས་པས་མྱ་ངན་མ་བྱེད།

ཁྱེད་རྣམས་ཀྱི་ཆོས་མ་ཚར་བ་ཡང་མེད། ཕྱག་རྒྱ་ཆེན་པོའི་དགེ་སྦྱོར་སྐྱོང་མི་ཤེས་པ་ཙམ་ཡང་མེད་པས། ཐམས་ཅད་རི་ཁྲོད་དུ་སོང་ལ་སྒྲུབ་པ་གྱིས་གསུང་ངོ༌།། །། 1$0000240༨༣༢༽ འཆི་བ་བླུ་བ།།1$0000310 འཁྲུལ་འཁོར་ཙོག་པུར་འདུག་སྟེ། གྲུ་མོ་གཉིས་པུས་མོའི་སྟེང་དུ་བཞག་པའི་སོར་མོ་ལྟག་པར་བསྣོལ་ལ་མཐེ་བོང་གཉིས་ཀྱིས་ལོངས་སྤྱོད་ཀྱི་རླབས་མནན། གྷོ་ཙོན་བཏེགས་པ་དང་སྲོག་དང་རྩོལ་བ་ནས་དྲག་ཏུ་ཤད་ཤད་བུད་པ་རེ་བྱ། ཉི་ཟླ་བསྐྱོད་ནས་ལྷག་མ་སྤོང་ངོ༌། །དེ་ནས་ནམ་ཐོ་རངས་ཀྱི་ནམ་མཁའ་མཐོང་སར་འདུག་སྟེ། ལུས་ཕྱི་ཡི་དམ། ནང་སྟོང་པར་བསྒོམ། བླ་མ་རྀགས་ཀྱི་བདག་པོས་དབུ་རྒྱན། དེ་ནས་རླུང་ཁ་ནས་སྒྲ་མེད་འཇམ་ལ་རིང་བ་རྔུབས་ཏེ། ཁམས་གསུམ་གྱི་ནམ་མཁའ་ཁ་རུ་སིབ་སིབ་སོང་བས་ལུས་སེམས་ཐམས་ཅད་འཆི་བ་མེད་པའི་ནམ་མཁའི་རང་བཞིན་དུ་སོང་བར་བསམ། མཐེ་བོས་ལོངས་སྤྱོད་ཀྱི་རླབས་བསྡམ། རླུང་ཁ་སྦྱར་ཐུབ་ཚད་ཅིག་བསྒོམ། མི་ཐུབ་ཙ་ན་སྣ་རས་རང་གནས་སུ་ཉལ་ཞི་རུ་བཞག སྟོང་སྒྲེགས་བྱུང་ནས་འཆི་བ་བླུས་སོ། །སྟོང་པ་རྔུབས་པས་འགྲོ་བ་འཚོ་བའོ། ། 1$0000240༨༣༣༽ གཏུམ་མོའི་ལོ་རྒྱུས།།1$0000310 འདིའི་ལོ་རྒྱུས་ནི་ རྣལ་འབྱོར་པ་ཞིག་གིས་ཀུན་ སངས་རྒྱས་འོད་དཔག་ཏུ་མེད་པ་བདེ་བ་ཅན་གྱི་ཞིང་ན་བཞུགས་པ་ལ། འཛམ་བུ་གླིང་པ་མ་འོངས་པའི་སེམས་ཅན་རྣམས་ལ་ཕན་གདགས་པར་དགོངས་ནས། དེ་ལ་སྤྲུལ་པ། ཉིང་སྤྲུལ་གཉིས་ཀྱི་སྒོ་ནས། སེམས་ཅན་རྣམས་ཀྱི་དོན་བྱ་བར་ཐུགས་ཀྱིས་དགོངས་ནས། དང་པོ་འཕགས་པ་སྤྱན་རས་གཟིགས་སུ་སྤྲུལ་ཏེ་བྱང་ཆུབ་སེམས་དཔའ་ཟླ་བ་བཟང་པོར་སྐྱེ་བ་བཞེས་པ་ལ། རྩོད་པའི་དུས་ཀྱི་སེམས་ཅན་རྣམས་བུད་མེད་ཀྱི་རྟེན་གྱིས་འདུལ་བར་གཟིགས་ནས། རྗེ་བཙུན་མར་སྤྲུལ་ནས་གསུངས། དེའང་རི་བོ་པོ་ཏ་ལའི་རྩེ་མོ་ལ་འཕགས་པ་སྤྱན་རས་གཟིགས། དེའི་འོག་ན་ཀུན་ཏུ་བཟང་པོ། དེའི་འོག་ན་རྗེ་བཙུན་མ་སྒྲོལ་མ་བཞུགས་པ་ལས།

གནས་དེ་ཉིད་དུ་རྗེ་བཙུན་མ་འཁོར་ལྷ་ལས་ཤས་ཆེ་བ་སྟོང་ཕྲག་མང་པོ་ལ། སྒྲོལ་མ་རྒྱ་མཚོའི་རྒྱུད་ཆེན་མོ་གསུངས་པས། མ་འོངས་པའི་གདུལ་བྱ་ལ་མཁོ་བའི་ཡུལ་དུ་མ་གྱུར་ནས་ནམ་མཁའ་ལ་དེངས། དེ་ནས་སྒྲོལ་མ་རྒྱ་མཚོའི་རྒྱུད་ཆུང་དེའང་དེ་ལྟར་དུ་གསུངས། དེ་ནས་སྒྲོལ་མ་མངོན་པར་འབྱུང་བའི་རྒྱུད་གསུང༌། དེ་ནས་སྒྲོལ་མ་ཀུ་རུ་ཀུལླེའི་རྒྱུད་གསུངས་་ཏེ། དེར་རྗེ་བཙུན་མ་ཉིད་ཀྱིས་རྒྱུད་བཞིར་གསུངས་སྐད། དེ་ལས་འདི་སྒྲོལ་མ་རྒྱ་མཚོའི་རྒྱུད་ཆུང་ངུ་ལས་སྐོལ་བ་དུམ་བུའི་རྒྱུད་ཡིན་ཏེ། ཀླུ་སྒྲུབ་ཀྱིས་བཏོན་པའོ། །དེས་ཡེ་ཤེས། མར་མེ་མཛད་བཟང་པོ། རཏྣ་ཀིརྟི། བནྟ་བ་ལ། གཉན་ལ། ཁའུ་བ་ལ། ས་སྐྱ་པ། ཤེལ་ཕུག་པ་ལ། དེས་བླ་མ་རིན་པོ་ཆེ་གསེར་ཕུག་པ་ལའོ། །རྫོགས་སོ། 1$0000240༨༣༤༽ ༄། །སྨོན་ལམ་བསྡུས་པ།།1$0000310 ཚེ་རབས་མ་ལུས་ཐམས་ཅད་དུ། །བླ་མ་དམ་པ་མཉེས་བྱེད་ཅིང༌། །མོས་གུས་ལྟེམ་རྐྱང་མེད་པ་དང༌། །ནོར་བཟང་བཞིན་དུ་བསྟེན་པར་ཤོག །སྐྱབས་ཆེ་བྱིན་ཆེ་དཀོན་མཆོག་གསུམ། །མཆོད་པའི་ཚོགས་ནི་མ་ལུས་པས། །ཚིམ་པ་མེད་པར་མཆོད་ནས་ཀྱང༌། །རྟག་ཏུ་ངུ་བཞིན་བཀུར་བར་ཤོག །བར་ཆད་ཐམས་ཅད་སེལ་འགྱུར་ཞིང༌། །མ་བཞིན་སེམས་པའི་ཡི་དམ་ལྷ། །ཐུན་བཞི་ཡིས་ནི་མཉེས་གྱུར་པ། །ཡི་དམ་ལྷ་དང་མི་འབྲལ་ཤོག །ཧཱུཾ་དང་ཕཊ་ཀྱི་འབྲུག་སྒྲ་ཡིས། །དྲེགས་པ་ཅན་རྣམས་ཚར་གཅོད་ཅིང༌། །བསྟན་པ་མ་ལུས་བསྲུང་བ་ཡི། །ཆོས་སྐྱོང་རྣམས་ཀྱིས་བསྲུང་བར་ཤོག །བདག་ཅག་ལྷན་ཅིག་འཚོགས་པ་རྣམས། །ཁྲོ་འཁྲུགས་ཐམས་ཅད་རབ་ཞི་ཞིང༌། །ཟབ་མོའི་གཏམ་ནི་སྣ་ཚོགས་ཀྱིས། །སེམས་ལ་ཕན་པ་ཉིད་དུ་ཤོག །གང་དུ་འདུག་པའི་གནས་རྣམས་སུ། །འཇིགས་དང་ཉམ་ང་བྲལ་བ་དང༌། །ཕྱི་ནང་འཚེ་བ་མེད་པ་ཡི། །དགོན་གནས་རྣམས་དང་མི་འབྲལ་ཤོག །ངོ་སྲུང་བརྩོལ་བ་མི་དགོས་ཤིང༌། །ངོ་བོ་ཉིད་ཀྱི་ཆོས་ལ་དཀར། །ཕན་ཚུན་འཚེ་བ་མེད་པ་ཡི། །སྐྱེ་བོ་རྣམས་ཀྱིས་བཀུར་བར་ཤོག

།བདག་ཀྱང་ཚེ་རབས་ཐམས་ཅད་དུ། །བྱམས་པ་རྒྱུན་ཆད་མེད་པ་དང༌། །རྟོགས་པ་གསེར་གྲི་ཆེན་པོ་ལྟར། །གཉིས་མེད་འགྱུར་བ་མེད་པར་ཤོག །ཉོན་མོངས་གསུམ་པོ་སྐྱེས་པའི་ཚེ། །ཆུ་ལ་རལ་གྲི་བཏབ་པ་བཞིན། །སེམས་ཀྱི་མདུད་པ་བྲལ་ནས་ཀྱང༌། །འོད་གསལ་ངང་ལ་གནས་པར་ཤོག །དོན་མེད་གླེང་སློང་ཟེར་བའི་ཚེ། །འཁོར་བ་ཐོག་མ་མེད་པ་ནས། །གཏམ་གྱི་སྦྱོར་བ་འདི་རྣམས་ཀྱང༌། །ཆོས་ཀྱི་གཏམ་དུ་འགྱུར་བར་ཤོག །སྡང་བའི་ཡུལ་རྣམས་མཐོང་བའི་ཚེ། །རང་དབང་མེད་པར་བྱམས་པ་དང༌། །དང་བའི་སེམས་ནི་སྐྱེ་བ་དང༌། །སྙིང་ནས་མར་ནི་གོ་བར་ཤོག །མཛེས་ཤིང་བཀྲག་ལྡན་མཐོང་བའི་ཚེ། །མི་གཙང་བུམ་པར་གོ་བ་དང༌། །ཞེན་པའི་མཚན་མ་རབ་ལོག་ནས། །ཆགས་པ་མེད་པར་གནས་པར་ཤོག །ང་རྒྱལ་ཁེངས་ཤིང་དྲེགས་པ་ཡི། །སྐྱེ་བོ་རྣམས་དང་འགྲོགས་པ་ན། །སྨད་པའི་མཚན་མ་རབ་ལོག་ནས། །བསྙེན་བཀུར་བྱེད་པར་གནས་གྱུར་ཅིག །ཤེས་པའི་ཚོགས་ནི་མ་ལུས་པས། །ལྟེམ་རྐྱང་བྲལ་བའི་ཆོས་སྐུ་ལ། །མོས་གུས་རྒྱ་ཆེན་བྱེད་པ་དང༌། །གཉེན་པོ་བརྟན་པར་གནས་པར་ཤོག །སྒྲུབ་པ་བྱས་པའི་འབྲས་བུ་དེས། །རང་གཞན་གཉིས་ཀྱི་འདོད་པ་གྲུབ། །འཁོར་བ་མུ་མཐའ་མེད་པ་རུ། །སེམས་ཅན་རྣམས་ལ་སྨིན་འགྱུར་ཤོག། །། 1$0000240༨༣༥༽༄། །ཡི་གེ་འབྲི་ཚུལ་ཚེག་ཕྲད་ཀྱི་ཇི་བཞིན་དགོས་པར་གདམས་པ།།1$0000310 ཡི་གེར་བཀོད་པའི་སྒྲོས་འདི་ཡུལ་སྐད་དང༌། གང་གིས་རྗེས་སུ་འབྲངས་པ་མ་ཡིན་ཏེ། ཐུབ་པའི་དབང་པོ་ཉིད་ཀྱི་བཀའ་ལུང་གཙུག་ལག་ལས་ཇི་ལྟར་བྱུང་བ་དང་ཚུལ་མཐུན་པ་བགྱིས་པས། ཚིག་གི་སྒྲོས་གཞན་གྱིས་མི་སླད་པ་དང༌། ཚིག་ཤད་གྱིས་དབང་བསྐལ་ཅི་དགར་མི་བྱ་བར། ཚིག་ཁྲིད་དང༌། ཚིག་ཤད་དང༌། ཚིག་ཕྲག་ཕྱེད་པ་དང༌། གཅིག་ཤད་དང་གཉིས་ཤད་དང༌། བཞི་ཤད་འདི་ཇི་ལྟར་ཕྱེ་བ་བཞིན་དུ་སློབ་མ་རྣམས་ཀྱིས་ཀྱང༌། འདི་ཁོ་ན་ལྟར་འབྲི་བ་བཞུགས་སོ།། །། 1$0000240༨༣༦༽ ༄། །སེང་གེའི་འགྲེལ་ཆུང༌།།1$0000310

ཨོཾ་སྭ་སྟི། །དགེ་ལེགས་ཀྱིས་རབ་ཏུ་རྒྱལ་བར་གྱུར་ཅིག །རང་བྱུང་འོད་གསལ་བྱང་ཆུབ་སེམས་ཀྱི་སྐུ། །དཔལ་ཆེན་བདུད་འཇོམས་ཡེ་ཤེས་མཁྱེན་པར་ལྡན། །ཆོས་རྒྱལ་བླ་མེད་རྣམ་གྲོལ་འཁོར་ལོས་བསྒྱུར། །ལྷ་མིའི་སྟོན་པ་འབྲི་གུང་བཞུགས་ལ་འདུད། །ཞིང་ཁམས་མི་མཇེད་པདྨོའི་ཚལ་དབུས་འདིར། །འདུལ་མཛད་སྟོན་པ་ཐུགས་རྗེའི་འོད་ཕྲེང་ཅན། །ཤཱཀྱའི་རྒྱལ་པོ་ཁྲི་གདུགས་ཉི་མ་ཤར། །གཟི་བརྗིད་བདེ་སྐྱིད་དཔལ་དེས་ཕྱོགས་བཅུར་ཁྱབ། །འདིར་ལྟར་ངེད་བཅག་སྙིགས་མའི་སེམས་ཅན་ཐམས་ཅད་ཀྱིས་སྟོན་པ་དང༌། སྐྱབས་དང་འདྲེན་པ་གཅིག་པུར་གྱུར་པ། བདེ་བར་གཤེགས་པ་དུས་གསུམ་དུ་གཤེགས་ཤིང་བཞུགས་པ་རྣམས་ལ། ཐབས་མཁས་ཤིང་ཐུགས་རྗེ་ཁྱད་པར་དུ་འཕགས་པ། བླ་ན་མེད་པའི་ཆོས་ཀྱི་འཁོར་ལོ་བསྐོར་བས་ལུས་ཅན་ཐམས་ཅད་ཐར་པའི་གཞལ་ཡས་ཁང་དུ་ཁ་ལོ་བསྒྱུར་བ་དང༌། འཁོར་བའི་རྒྱ་མཚོ་ཇི་སྙེད་པར་མགོན་པོ་རིན་པོ་ཆེ་རྣམ་པ་གསུམ་མི་ཟད་པའི་གཏེར་ཆེན་པོ་ལ་མངའ་མཛད་པ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བ། ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཤཱཀྱ་ཐུབ་པ་ཞེས་ཕྱོགས་བཅུར་གྲགས་པ་དེ་འཇིག་རྟེན་གྱི་ཁམས་འདིར་བྱོན་སྟེ། དེ་ཡང་སྔོན་ཐོག་མའི་ཚེ། ཡུན་རིང་པོ་ནས་ཐུགས་བསྐྱེད་རྣམ་པར་དག་པ་ཡོངས་སུ་རྫོགས་པར་ནི་གྱུར། གྲངས་མེད་པའི་བསྐལ་པར་བྱ་དཀའ་བའི་མཛད་པ་འབྲས་བུ་དང་བཅས་རླབས་པོ་ཆེའི་ཁུར་རྣམ་པ་ཤིན་ཏུ་མཐར་ཕྱིན་པས། སྡུག་བསྔལ་གྱི་རྒྱ་མཚོར་ལྷུང་བ། ཡོངས་སུ་སྐྱོབ་པ་མེད་པ་རྣམས་ལ། དམ་པའི་ཆོས་བསྟན་པའི་ཕྱག་རྐྱང་བས་ནི་རབ་ཏུ་སྟོན། ཉོན་མོངས་པའི་མེས་རབ་ཏུ་བརྡུངས་པ་རྣམས་ལ་འཕགས་པའི་ལམ་ཡན་ལག་བརྒྱད་པའི་ཆུ་རྒྱུན་གྱིས་ཤིན་ཏུ་བསིལ་བ་ནི་བགྱིས།

སོ་སོའི་སྐལ་བ་ཇི་ལྟ་བ་བཞིན་དུ་དགེ་བའི་རྩ་བ་བསྐྱེད་ཅིང་ཡོངས་སུ་སྨིན་ལ་རྣམ་པར་གྲོལ་ནས། བླ་ན་མེད་པའི་བྱང་ཆུབ་རིན་ཆེན་གྱི་གླིང་དམ་པ་དེར་འགོད་པར་མཛད་པའི། རྒྱལ་བ་རྒྱ་མཚོའི་ཚོགས་སྲས་དང་བཅས་པ་རྣམས་ཀྱིས་རབ་ཏུ་སྔགས་ཞིང༌། ཁྱད་པར་དུ་བཀུར་ལ། ལེགས་པར་སྟོད་ཅིང་གསུང་དབྱངས་ཕྱོགས་བཅུའི་ཞིང་དུ་སྒྲོག་པར་འགྱུར་བ་ལགས་ན། ལྷ་དང་མིའི་འཇིག་རྟེན་གཞན་ལྟ་སྨོས་ཀྱང་ཅི་དགོས། དེ་ལ་བདག་ཅག་བདེ་བར་གཤེགས་པ་ཐུགས་རྗེ་དང་ལྡན་པ་དེའི་གདུལ་རྒྱར་གྱུར་ཅིང༌། སངས་རྒྱས་ཀྱི་ཞིང་འཁོད་པའི་བསྐལ་བ་དང་ལྡན་པ་རྣམས་ཀྱིས། འདུལ་མཛད་སྟོན་པ་དེ་ཉིད་ཀྱི་རིགས་མི་འཆོལ་བར་འགྱུར་བ་དང༌། ཆོས་ཀྱི་འཁོར་ལོ་བསྐོར་བའི་དོན་ཁོང་དུ་ཆུད་པར་འགྱུར་བ་དང༌། ཆོས་ཀྱི་འཁོར་ལོ་བསྐོར་བའི་ཁུངས་གང་ལགས་པ་ཁོང་དུ་ཆུད་པར་འགྱུར་བ་དང༌། གཞན་གྱིས་དྲིང་ལ་མི་འཇོག་པར་སྐུ་དྲིན་གཞལ་དུ་མེད་པ་དྲན་པའི་སྒོ་ནས་བྱས་པ་བཟོ་ཤིང༌། མཛད་པ་དང་གསུང་གི་རྗེས་སུ་བསྒྲུབ་པར་འགྱུར་བ་དང༌། སྐྱེས་བུ་དམ་པ་མཁས་པར་གྱུར་པ་རྣམས་ཀྱི་རབ་ཏུ་མངགས་ཤིང་ལྷ་དང་བཅས་པའི་འཇིག་རྟེན་གཟེངས་བསྟོད་པར་འགྱུར་བ་དང༌། ཐོས་པ་དང༌། ཐོས་ནས་ཀྱང་དགའ་བ་དང་དད་པ་སྐྱེས་པ་ཙམ་གྱིས་རང་གཞན་གྱི་དོན་ཆེན་པོ་འཐོབ་བོ། །ཞེས་བསོད་ནམས་ཀྱི་ཡོན་བཤད་པར་གྱུར་པ་དང༌། གནས་འདི་ནི་ཟང་ཟིང་གིས་མ་སྤགས་ཤིང་འཕགས་པའི་གཏམ། ཤཱཀྱའི་སྲས་དགེ་སྦྱོང་བསོད་ནམས་པ་བདག་ལའང་འོས་ཤིང༌། ཐུབ་པའི་བསྟན་པ་གསལ་བར་འགྱུར་བའི་སླད་དུ། མཛད་པའི་ཚུལ་དང༌། རིམ་པ་མདོར་བསྡུས་པའི་ཡི་གེ་འགོ་སྨོས་པར་བྱ་སྟེ། དེ་ཡང་གང་ཞེ་ན། ཐོག་མར་བྱང་ཆུབ་ཏུ་ཐུགས་བསྐྱེད་ཅིང་བརྩེ་བ་ཆེན་པོས་ཞིང་འདི་བཟུང་བའི་མཛད་པ་དང་གཅིག བར་དུ་དཀའ་བ་སྤྱོད་པ་རླབས་པོ་ཆེས་ཐུབ་པའི་དབང་པོའི་གསུང་རབ་འདི་ཡང་དག་པར་བསྒྲུབ་པའི་མཛད་པ་དང་གཉིས། མཐར་འབྲས་བུ་ཕུན་སུམ་ཚོགས་པ་རྫོགས་པའི་བྱང་ཆུབ་ཏུ་སངས་རྒྱ་བའི་མཛད་པ་དང་གསུམ་མོ། །ཐོག་མར་བྱང་ཆུབ་ཏུ་ཐུགས་བསྐྱེད་པའི་མཛད་པ་ལ་དོན་གཉིས་ཏེ།

ཀུན་ནས་ཡོངས་སུ་སྣང་བའི་ཐུགས་བསྐྱེད་པ་དང་གཅིག བླ་མར་གྱུར་པའི་མཆོག་གིས་ཐུགས་བསྐྱེད་པ་དང་གཉིས་སོ། །ཡོངས་སུ་སྣང་བ་ལའང་གཉིས། འདུལ་བའི་སྡེ་སྣོད་ལས་ཇི་ལྟར་སྣང་བ་དང༌། མདོ་སྡེའི་སྡེ་སྣོད་ལས་ཇི་ལྟར་སྣང་བ་རྣམ་པ་གཉིས་སོ། །བླ་མར་གྱུར་པ་མཆོག་ལ་དོན་ལྔ་ཏེ། དུས་གང་གི་ཚེ་ཐུགས་བསྐྱེད་པ་དང་གཅིག སྐུ་སྐྱེ་བ་ཇི་ལྟར་བཞེས་པ་གཉིས། སྟོན་པ་གང་གི་དྲུང་དང་གསུམ། ཚུལ་ཇི་ལྟར་བསྐྱེད་པ་དང་བཞི། ཐུགས་བསྐྱེད་པས་ཁྱད་པར་དུ་ཇི་ལྟར་འཕགས་པ་དང་རྣམ་པ་ལྔའོ། །བར་དུ་ཐུབ་པའི་དབང་པོའི་གསུང་རབ་ཡང་དག་པར་བསྒྲུབས་པའི་མཛད་པ་ལ་དོན་བདུན་ཏེ། ལྟོས་མེད་མི་ཟད་སྦྱིན་པས་བསྒྲུབས་པའི་མཛད་པ་དང་གཅིག གཙང་མའི་ཚངས་སྤྱོད་ཚུལ་ཁྲིམས་ཀྱིས་བསྒྲུབས་པའི་མཛད་པ་དང་གཉིས། ཞི་དུལ་དེས་པ་བཟོད་པས་བསྒྲུབ་པའི་མཛད་པ་དང་གཉིས། མ་ཞུམ་མི་སྐྱོ་བརྩོན་འགྲུས་ཀྱིས་བསྒྲུབ་པའི་མཛད་པ་དང་བཞི། ཏིང་ངེ་འཛིན་རྩེ་གཅིག་བསམ་གཏན་གྱིས་བསྒྲུབ་པའི་མཛད་པ་དང་ལྔ། རྣམ་འབྱེད་དོན་རྟོགས་ཤེས་རབ་ཀྱིས་བསྒྲུབ་པའི་མཛད་པ་དང་དྲུག དེ་དག་མཐར་སོན་པའི་བསྒྲུབ་པའི་མཛད་པ་དང་རྣམ་པ་བདུན་ནོ། །མཐར་འབྲས་བུ་ཕུན་ཚོགས་པའི་བྱང་ཆུབ་ཏུ་སངས་རྒྱས་པའི་མཛད་པ་ལ་དོན་རྣམ་པ་གསུམ་སྟེ། གང་གིས་འཇིག་རྟེན་གྱི་ཁམས་ཀྱི་དབང་ཕྱུག་དང་འབྱོར་པ་ཟིལ་གྱིས་མནན་པ་ངོ་མཚར་རྨད་དུ་བྱུང་བ་སངས་རྒྱས་ཀྱིས་མཛད་པ་དང་གཅིག གང་གིས་འཇིག་རྟེན་གྱི་ཁམས་དཀའ་ཐུབ་དང་བརྟུལ་ཞུགས་ཟིལ་གྱིས་མནན་པ་ངོ་མཚར་རྨད་དུ་བྱུང་བ་སངས་རྒྱས་ཀྱི་མཛད་པ་དང་གཉིས། གང་གིས་འཇིག་རྟེན་གྱི་ཁམས་ཀྱིས་སྡིག་པ་ཅན་གྱིས་དཔུང་ཟིལ་གྱིས་མནོན་པ་ངོ་མཚར་རྨད་དུ་བྱུང་བའི་སངས་རྒྱས་ཀྱིས་མཛད་པ་དང་རྣམ་པ་གསུམ་མོ། །ངོ་མཚར་རྨད་དུ་བྱུང་བའི་མཛད་པ་དང་པོ་ལ་ལྔ་སྟེ། དགའ་ལྡན་དུ་བཞུགས་པའི་མཛད་པ་དང་གཅིག ལྷུམས་སུ་ཞུགས་པའི་མཛད་པ་དང་གཉིས།

སྐུ་བལྟམས་པའི་མཛད་པ་དང་གསུམ། གཞོན་ནུ་རོལ་རྩེད་གྱི་མཛད་པ་དང་བཞི། བཙུན་མོའི་འཁོར་བསྟེན་པའི་མཛད་པ་དང་རྣམ་པ་ལྔའོ། །དགའ་ལྡན་ན་བཞུགས་པའི་མཛད་པ་ལ་དོན་གཉིས་སྟེ། གནས་སྐབས་དེ་ཉིད་ན་བཞུགས་པའི་མཛད་པ་དང་གཅིག མཐའ་ཐུག་ཐུགས་ཀྱི་དགོངས་པའི་མཛད་པ་དང་རྣམ་པ་གཉིས་སོ། །ཐུགས་ཀྱིས་དགོངས་པའི་མཛད་པ་ལའང་དོན་གཉིས་ཏེ། དགོངས་པའི་རྒྱུ་མཚན་བསྐུལ་བའི་དམ་བཅས་པའི་སྤྱི་དོན་དང་གཅིག རྒྱུ་མཚན་དང་ལྡན་པའི་མཛད་པ་བྱེ་བྲག་གི་དོན་དང་རྣམ་པ་གཉིས་སོ། །མཛད་པ་བྱེ་བྲག་གི་དོན་ལ་གསུམ། མཆོག་དང་མཆོག་མ་ཡིན་པའི་ཁྱད་པར་བསྟན་པའི་ཕྱིར་འཛམ་བུའི་གླིང་དུ་རིག་བྱེད་བཞག་པའི་མཛད་པ་དང་གཅིག སུས་ཀྱང་རྒོལ་བར་མི་ནུས་ཤིང་ལེགས་པར་སྤྱད་པ་འབྲས་བུ་དང་བཅས་པ་བསྟན་པའི་མཛད་དང་གཉིས། ལྷ་རྣམས་ལ་ལེགས་པར་གདམས་ཤིང་རྒྱལ་ཚབ་དབང་བསྐུར་བའི་མཛད་པ་དང་རྣམ་པ་གསུམ་མོ། །ལྷུམས་སུ་ཞུགས་པའི་མཛད་པ་ལ་ལྔ་སྟེ། ཁྱད་པར་ཅན་གྱིས་སྔ་ལྟས་བསྟན་པ་དང་གཅིག ཞུམ་འབྲིང་བའི་རྣམ་འཕྲུལ་དང་གཉིས། སྐུ་གཟུགས་ཀྱིས་རྣམ་པ་ཇི་ལྟ་བུ་དང་གསུམ། ལྷུམས་ན་ཇི་ལྟར་ཞུགས་པ་དང་བཞི། འཕྲིན་ལས་ཇི་ལྟ་བུ་མཛད་པ་དང་ལྔའོ། །ཇི་ལྟར་ཞུགས་པའི་ཚུལ་ལ་ཡ་མཚན་གྱི་མཛད་པ་ལྔ་དང་ལྡན་ཏེ། སྡུག་བསྔལ་དང་བྲལ་ཞིང་བདེ་བླག་ཏུ་ཞུགས་པ་ཡ་མཚན་དུ་ཆེ་བ་དང་གཅིག རྣམ་པར་དག་ཅིང་གཙང་བར་ཞུགས་པ་ཡ་མཚན་དུ་ཆེ་བ་དང་གཉིས། སྲུང་མ་དང་བཅས་ཏེ་བར་ཆད་མེད་པར་ཞུགས་པ་ཡ་མཚན་དུ་ཆེ་བ་དང་གསུམ། སྐུ་ཡོངས་སུ་རྫོགས་ཏེ་མ་ཚང་བར་མེད་པར་ཞུགས་པ་ཡ་མཚན་དུ་ཆེ་བ་དང་བཞི། མངོན་གསུམ་དུ་མཐོང་ཞིང་སྒྲིབ་པ་མེད་པར་ཞུགས་པ་ཡ་མཚན་དུ་ཆེ་བ་དང་རྣམ་པ་ལྔའོ། །ཕྲིན་ལས་ཀྱི་མཛད་པ་སྒོ་རྣམ་པ་བཞི་དང་ལྡན་ཏེ། མུན་ཚོགས་འཇོམས་པ་སྒྲོན་མེའི་སྒོ་དང་གཅིག ཆོས་ཀྱི་འཁོར་ལོ་རྣམ་གྲོལ་གྱི་སྒོ་དང་གཉིས། ཟུག་རྔུ་སེལ་བ་སྨན་གྱི་སྒོ་དང་གསུམ།

ཐབས་མཁས་ཕན་འདོགས་གཉེན་བཤེས་ཀྱིས་སྒོ་དང་བཞིའོ། །འདྲེན་པ་སྐུ་བལྟམས་པའི་མཛད་པ་ལ་དོན་གསུམ་ཏེ། བཀྲ་ཤིས་འབྱོར་ལྡན་གྱི་དུས་གང་ལགས་པ་དང་གཅིག ས་ཕྱོགས་ཡིད་འོང་གི་གནས་གང་ལགས་པ་དང་གཉིས། ཁྱད་པར་དུ་འཕགས་པའི་བལྟམས་ཚུལ་གང་ལགས་པ་དང་གསུམ་མོ། ཁྱད་པར་དུ་འཕགས་པའི་བལྟམས་ཚུལ་ལ་ལྔ་སྟེ། ལྷ་མིའི་འཇིག་རྟེན་དཔང་པོར་གྱུར་ཅིང་གནོད་པ་དང་རྩོད་པ་དང་བྲལ་ནས་ཁྱད་པར་དུ་འཕགས་པ་དང་གཅིག མི་ཤིག་པ་རྡོ་རྗེའི་སྐུ་མཉེས་པས་སེང་གེའི་རྩལ་བསྟན་ཅིང་སེང་གེའི་སྒྲ་བསྒྲགས་པ་ཁྱད་པར་དུ་འཕགས་པ་དང་གཉིས། རྣམ་པར་རོལ་པའི་ཆོ་འཕྲུལ་གྱིས་ཡ་མཚན་གྱི་བཀོད་པ་བསྟན་པ་ཁྱད་པར་དུ་འཕགས་པ་དང་གསུམ། སྐྱེ་དགུའི་བསམ་པ་ཡིད་བཞིན་དུ་འགྲུབ་སྟེ་དོན་དང་ལྡན་པའི་མཚན་རྩོལ་བ་ཁྱད་པར་དུ་འཕགས་པ་དང་བཞི། གཞུང་སྨྲ་བའི་མཁྱེན་པ་དང་མངོན་པར་ཤེས་པ་དང་ལྡན་པའི་གཟིགས་པས་མི་འགྱུར་བའི་ལུང་བསྟན་པ་ཁྱད་པར་དུ་འཕགས་པ་དང་ལྔའོ། །གཞོན་ནུ་རོལ་རྩེད་ཀྱི་མཛད་པ་ལ་དོན་གསུམ་སྟེ། བརྗོད་བྱའི་དོན་དང་རྗོད་བྱེད་ཀྱི་སྒྲ་གསལ་བར་བྱེད་པ་ཡི་གེའི་རིག་བྱེད་བསྟན་པའི་རོལ་རྩེད་དང་གཅིག ཚད་གྲངས་ཀྱི་དབྱེ་བ་བསྟན་ལ་འབེབ་པར་བྱེད་པ་རྩིས་ཀྱི་རིག་བྱེད་བསྟན་པའི་རོལ་རྩེད་དང་གཉིས། སྐུའི་མཐུ་སྟོབས་སྒྱུ་རྩལ་ཕུན་གསུམ་ཚོགས་པ་བསྟན་པའི་རོལ་རྩེད་དང་རྣམ་པ་གསུམ་མོ། །སྒྱུ་རྩལ་བསྟན་པ་ལ་དོན་གསུམ་སྟེ། ཞབས་མཐེ་བོང་གིས་མཐུ་རྩལ་བསྟན་པ་དང་གཅིག ཕྱག་སོར་མོའི་མཐུ་རྩལ་བསྟན་པ་དང་གཉིས། འཕོང་ལ་སོགས་པའི་མཐུ་རྩལ་བསྟན་པ་དང་གསུམ་མོ། །བཙུན་མོའི་འཁོར་བསྟན་པའི་མཛད་པ་ལ་དོན་གསུམ་སྟེ། ཁྱད་པར་ཅན་གྱི་དགོས་བྱེད་གང་ལགས་པ་དང་གཅིག ཁབ་ཏུ་བཞེས་ཚུལ་གང་ལགས་པ་དང་གཉིས། ཁབ་ན་བཞུགས་པའི་ཚུལ་གང་ལགས་པ་དང་གསུམ་མོ། །དགོས་ཁྱད་ལ་རྣམ་པ་གཉིས་ཏེ། གཞན་ལ་ཕན་པ་རྒྱ་ཆེན་པོ་བསྒྲུབ་པ་དང༌།

སྔོན་གྱི་རྒྱལ་བ་རྣམས་ཀྱི་རྗེས་སུ་འཇུག་པའོ། །བཞུགས་པའི་ཚུལ་ལ་ཆེ་བའི་ཡོན་ཏན་རྣམ་པ་བཞི་དང་ལྡན་སྟེ། ཕོ་བྲང་དམ་པ་གནས་ཀྱི་ཆེ་བའི་ཡོན་ཏན་དང་གཅིག ཕུན་སུམ་ཚོགས་པ་ལོངས་སྤྱོད་ཀྱི་ཆེ་བའི་ཡོན་ཏན་དང་གཉིས། འཁོར་ལོས་བསྒྱུར་བ་རྒྱལ་སྲིད་ཀྱི་ཆེ་བའི་ཡོན་ཏན་དང་གསུམ། ཞི་བ་ཆགས་བྲལ་ལྷ་ཆོས་ཀྱི་ཆེ་བའི་ཡོན་ཏན་དང་བཞིའོ། །དེ་ལྟར་བཙུན་མོའི་འཁོར་བསྟན་པའི་མཛད་པ་དང་གཅིག གཞོན་ནུ་རོལ་རྩེད་ཀྱི་མཛད་པ་དང་གཉིས། སྐུ་བལྟམས་པའི་མཛད་པ་དང་གསུམ། ལྷུམས་སུ་ཞུགས་པའི་མཛད་པ་དང་བཞི། དགའ་ལྡན་དུ་བཞུགས་པའི་མཛད་པ་དང་ལྔས་ངོ་མཚར་རྨད་དུ་བྱུང་བའི་སངས་རྒྱས་ཀྱིས་མཛད་པ་དང་པོ་བསྟན་པའོ།། ༈ །།ངོ་མཚར་རྨད་དུ་བྱུང་བའི་མཛད་པ་གཉིས་པ་ལ་གསུམ་སྟེ། སྐུ་རབ་ཏུ་གཤེགས་པའི་མཛད་པ་དང་གཅིག དཀའ་བ་སྤྱད་པའི་མཛད་པ་དང་གཉིས། བྱང་ཆུབ་ཀྱི་སྙིང་པོར་གཤེགས་པའི་མཛད་པ་དང་གསུམ་མོ། །རབ་ཏུ་བཤེགས་པའི་མཛད་པ་ལ་དོན་གསུམ་སྟེ། འཕགས་པའི་ཚོགས་དང་ལྷའི་ཚོགས་ཀྱིས་བསྐུལ་བའི་དོན་དང་གཅིག ཐུགས་དགོངས་ལྷག་པའི་བསམ་པ་གཡོ་བ་མེད་པའི་མཐུ་རྩལ་བསྟན་པའི་དོན་དང་གཉིས། དཀའ་ཐུབ་ཀྱི་རྩལ་དུ་རང་བྱུང་གི་བསྙེན་པར་རྫོགས་པའི་དོན་དང་གསུམ། དང་པོ་བསྐུལ་བ་ལ་གསུམ་སྟེ། རོལ་མོ་སིལ་སྙན་གྱིས་སྒྲས་བསྐུལ་བ་དང་གཅིག མི་རྟག་པའི་སྣང་བས་བསྐུལ་བ་དང་གཉིས། རྣམ་གྲོལ་གྱི་གནས་ཚངས་པར་སྤྱོད་པའི་བསྐུལ་བ་དང་གསུམ་མོ། །ལྷག་བསམ་གྱི་མཐུ་རྩལ་བསྟན་པ་ལ་གཉིས། ས་སྟེང་སྐྱེ་བོ་འདོད་ལྡན་གྱི་དཔུང་ཚོགས་མགོ་རྨོངས་པར་བགྱིས་པ་དང་གཅིག གཙང་མའི་ལྷ་ལ་སོགས་པ་དཀར་པོའི་ཕྱོགས་ཀྱི་དཔུང་ཚོགས་ཀྱིས་ཞབས་འབྲིང་བགྱིས་པ་དང་གཉིས་སོ། །བསྙེན་པར་རྫོགས་པའི་དོན་ལ་གཉིས་སྟེ། དགེ་སློང་གི་ཡོ་བྱད་ཅི་ལྟར་བཞེས་པ་དང་གཅིག དགེ་སློང་གི་སྤྱོད་པ་ཇི་ལྟར་མཛད་པ་དང་གཉིས་སོ། །དཀའ་བ་སྤྱད་པའི་མཛད་པ་ལ་དོན་ཉེར་གཉིས།

དཀའ་ཐུབ་ཅན་གྱི་མན་ངག་མངོན་དུ་མཛད་པ་དང་གཅིག དཀའ་བ་སྤྱད་པའི་ཚུལ་ཇི་ལྟ་བུ་བསྟན་པ་དང་གཉིས། དཀའ་བ་སྤྱད་པའི་དགོངས་པ་གང་ཡིན་པ་དང་གསུམ་མོ། །དཀའ་བ་སྤྱད་པའི་ཚུལ་ལ་ལྔ་སྟེ། གནས་དང་གཅིག འཚོ་བ་དང་གཉིས། ཏིང་ངེ་འཛིན་དང་གསུམ། སྤྱོད་ལམ་དང་བཞི། ཡུན་ཇི་སྲིད་པ་དང་ལྔའོ། །བྱང་ཆུབ་ཀྱི་སྙིང་པོར་གཤེགས་པའི་མཛད་པ་ལ་དོན་ལྔ་སྟེ། ངལ་ཞིང་དུབ་པ་སྦྱོར་བའི་མཐའ་སྤང་བའི་མཛད་པ་དང་གཅིག བྱང་ཆུབ་སྙིང་པོར་གཤེགས་པའི་ཤུལ་ཇི་ལྟར་བརྒྱན་པའི་མཛད་པ་དང་གཉིས། གང་ཡང་འཇིག་རྟེན་གྱིས་མུན་པ་འཐིབས་པོའི་གནས་སྣང་བར་བྱེད་པ་དང་གསུམ། ཆོས་ཀྱི་བདེ་བ་དང་རྗེས་སུ་མཐུན་པའི་གདན་བཞེས་པའི་མཛད་པ་དང་བཞི། རྡོ་རྗེའི་གདན་དེ་ལ་ཇི་ལྟར་བཞུགས་པའི་མཛད་པ་དང་ལྔའོ། །དེ་ལྟར་བྱང་ཆུབ་ཀྱི་སྙིང་པོར་གཤེགས་པའི་མཛད་པ་དང་གཅིག དཀའ་བ་སྤྱད་པའི་མཛད་པ་དང་གཉིས། སྐུ་རབ་ཏུ་གཤེགས་པའི་མཛད་པ་དང་གསུམ་གྱིས་ངོ་མཚར་རྨད་དུ་བྱུང་བ་སངས་རྒྱས་ཀྱི་མཛད་པ་གཉིས་པ་བསྟན་པའོ།། ༈ །།ངོ་མཚར་རྨད་དུ་བྱུང་བའི་མཛད་པ་གསུམ་པ་ལ། དོན་བླ་ན་མེད་པ་རྣམ་པ་གསུམ་སྟེ། བདུད་ཀྱི་སྡེ་འཇོམས་པའི་མཛད་པ་བླ་ན་མེད་པ་དང་གཅིག རྫོགས་པའི་བྱང་ཆུབ་ཏུ་སངས་རྒྱས་པའི་མཛད་པ་བླ་ན་མེད་པ་དང་གཉིས། ཆོས་ཀྱི་འཁོར་ལོ་སྐོར་བའི་མཛད་པ་བླ་ན་མེད་པ་དང་གསུམ། བདུད་སྡེ་བཅོམ་པའི་མཛད་པ་ལ་གསུམ། བདུད་ཀྱིས་གོ་བར་མཛད་པ་དང་གཅིག བདུད་སྡེ་ཇི་ལྟར་ལྷགས་པ་དང་གཉིས། འཇོམས་པར་མཛད་པ་ཉིད་དང་གསུམ་མོ། །འཇོམས་པར་མཛད་པ་ཉིད་ལ། མཐར་ཕྱིན་པའི་མཛད་པ་ལྔ་སྟེ། སྐུའི་གཟི་བརྗིད་མཐར་ཕྱིན་པས་བདུད་སྡེ་བཅོམ་པ་དང་གཅིག གསུང་གི་སྒྲ་དབྱངས་མཐར་ཕྱིན་པས་བདུད་སྡེ་བཅོམ་པ་དང་གཉིས། ཐུགས་ཀྱི་དགོངས་པ་མཐར་ཕྱིན་པས་བདུད་སྡེ་བཅོམ་པ་དང་གསུམ། ཡོན་ཏན་གྱི་བཀོད་པ་མཐར་ཕྱིན་པས་བདུད་སྡེ་བཅོམ་པ་དང་བཞི། འཕྲིན་ལས་ཀྱི་རོལ་པ་མཐར་ཕྱིན་པས་བདུད་སྡེ་བཅོམ་པ་དང་ལྔའོ། །རྫོགས་པའི་བྱང་ཆུབ་ཏུ་སངས་རྒྱས་པའི་མཛད་པ་ལ་གསུམ་སྟེ།

ཐུགས་གང་ལ་མཉམ་པར་བཞག་ཅིང་ཇི་ལྟར་ཐུགས་སུ་ཆུད་པས་སངས་རྒྱས་པ་དང་གཅིག དུས་ཀྱི་རྒྱལ་པོ་གང་གི་ཚེ་སངས་རྒྱས་པ་དང་གཉིས། སངས་རྒྱས་ནས་རྣམ་པར་འཕྲུལ་པ་ཇི་ལྟ་བུ་བསྟན་པ་དང་གསུམ་མོ། །ཆོས་ཀྱི་འཁོར་ལོ་བསྐོར་བའི་མཛད་པ་ལ་དོན་གསུམ་སྟེ། ཆོས་ཀྱི་འཁོར་ལོ་བསྐོར་བར་བསྐུལ་བའི་དོན་དང་གཅིག ཆོས་ཀྱི་འཁོར་ལོ་ཇི་ལྟར་བསྐོར་བའི་དོན་དང་གཉིས། ཆོས་ཀྱི་འཁོར་ལོ་བསྐོར་བ་ཆོ་འཕྲུལ་དང་བཅས་པའི་དོན་དང་གསུམ་མོ། །ཇིལྟར་བསྐོར་བའི་དོན་ལ་ཕུན་སུམ་ཚོགས་པ་རྣམ་པ་ལྔ་སྟེ། བླ་ན་མེད་པའི་སྟོན་པ་ཕུན་སུམ་ཚོགས་པ་དང་གཅིག དོན་ཆེན་འགྲུབ་པ་དུས་ཀྱི་ཕུན་སུམ་ཚོགས་པ་དང་གཉིས། མཆོག་གི་བསྟན་པ་གནས་ཀྱི་ཕུན་སུམ་ཚོགས་པ་དང་གསུམ། སྐལ་ལྡན་གདུལ་བྱ་འཁོར་གྱི་ཕུན་སུམ་ཚོགས་པ་དང་བཞི། ཐོག་མཐར་དགེ་བ་ཆོས་ཀྱི་ཕུན་སུམ་ཚོགས་པ་དང་ལྔའོ། །ཆོས་ཀྱི་འཁོར་ལོར་ཆོ་འཕྲུལ་དང་བཅས་པའི་དོན་ལ་བཞི་སྟེ། ཡོངས་སུ་གྲགས་པའི་ཆོ་འཕྲུལ་ཆེན་པོ་གྲོང་ཁྱེར་གཉན་ཡོད་དུ་བསྟན་པ་དང་གཅིག ཆོ་འཕྲུལ་ཆེན་པོ་གྲོང་ཁྱེར་གསལ་ལྡན་དུ་བསྟན་པ་དང་གཉིས། ཡོངས་སུ་གྲགས་པའི་ཆོ་འཕྲུལ་ཆེན་པོ་གྲོང་ཁྱེར་རྒྱལ་པོའི་ཁབ་ཏུ་བསྟན་པ་དང་གསུམ། ཡོངས་སུ་གྲགས་པའི་ཆོ་འཕྲུལ་ཆེན་པོ་གྲོང་ཁྱེར་ཡངས་པ་ཅན་དུ་བསྟན་པ་ལ་སོགས་པ་དང་རྣམ་པ་བཞིའོ། །དེ་ལྟར་ཆོས་ཀྱི་འཁོར་ལོ་བསྐོར་བའི་མཛད་པ་དང་གཅིག རྫོགས་པའི་བྱང་ཆུབ་ཏུ་སངས་རྒྱས་པའི་མཛད་པ་དང་གཉིས། བདུད་སྡེ་བཅོམ་པའི་མཛད་པ་དང་གསུམ་གྱིས་ངོ་མཚར་རྨད་དུ་བྱུང་བ་སངས་རྒྱས་ཀྱིས་མཛད་པ་གསུམ་པ་བསྟན་པའོ།། ༈ །།དགུང་ལོའི་སྐབས་ཀྱང་སྨོས་པར་བྱ་སྟེ། ཡབ་རྒྱལ་པོའི་ཕོ་བྲང་དུ་ཐུབ་པ་དགུང་ལོ་ཉི་ཤུ་རྩ་གསུམ་གྱི་བར་དུ་བཞུགས་སོ། །དེ་ནས་དགུང་ལོ་དྲུག་གི་བར་བཙུན་མོའི་འཁོར་གྱི་དབུས་ན་བཞུགས་སོ། །གང་ཡང་ཐུབ་པ་དགུང་ལོ་ཉི་ཤུ་རྩ་དགུ་བཞེས་པའི་ཚེ་རབ་ཏུ་གཤེགས་སོ། །དེ་ནས་དགུང་ལོ་དྲུག་གི་བར་དུ་དཀའ་ཐུབ་ཀྱི་འཚལ་དུ་བཞུགས་ཏེ།

གང་ཡང་ཐུབ་པ་དགུང་ལོ་སུམ་ཅུ་རྩ་ལྔ་བཞེས་པའི་ཚེ་རྫོགས་པའི་བྱང་ཆུབ་ཆེན་པོ་བརྙེས་སོ། །དེ་ནས་དགུང་ལོ་བཞི་བཅུ་ཞེ་བདུན་གྱི་བར་དུ་ཆོས་ཀྱི་འཁོར་ལོ་ཆོ་འཕྲུལ་དང་བཅས་པ་བསྐོར་ཞིང་བསྟན་པ་མཛད་དོ། །གང་ཡང་ཐུབ་པ་དགུང་ལོ་བརྒྱད་ཅུ་རྩ་གཉིས་ཀྱི་བར་དུ་འཚོ་ཞིང་བཞེས་སོ། །དེ་ལྟར་ངོ་མཚར་རྨད་དུ་བྱུང་བ་སངས་རྒྱས་ཀྱི་མཛད་པ་རྣམ་པ་གསུམ་གྱིས། མཐར་འབྲས་བུ་རྫོགས་པའི་བྱང་ཆུབ་ཏུ་སངས་རྒྱས་པའི་མཛད་པ་བསྟན་ཏོ། །དེའི་གོང་དུ་བྱ་དཀའ་བའི་སྤྱོད་པས་ཐུབ་པའི་དབང་པོའི་གསུང་རབ་འདི་ཡང་དག་པར་བསྒྲུབ་པའི་མཛད་པ་སྟོན་ཏོ། །དེའི་གོང་དུ་བྱང་ཆུབ་ཏུ་ཐུགས་བསྐྱེད་ཅིང་བརྩེ་བ་ཆེན་པོས་ཞིང་འདི་བཟུང་བའི་མཛད་པ་བསྟན་ཏོ། །དེ་ལྟར་རྣམ་པ་གསུམ་གྱིས། ངེད་ཀྱིས་སྟོན་པ་དེ་བཞིན་གཤེགས་པ་འཇིག་རྟེན་དུ་བྱོན་པའི་མཛད་པའི་རིམ་པ་དག་འགོ་སྨོས་པའི་ཚིག་གིས་བརྗོད་པ་ཡིན་ལ། དེའི་གོང་དུ་བརྗོད་པའི་རྒྱུ་མཚན་རྣམ་པ་བདུན་དང་བཅས་སྟེ་བསྟན་པ་ལགས་སོ། །དེ་ལྟ་བུའི་སངས་རྒྱས་ཀྱི་མཛད་པ་དང༌། སངས་རྒྱས་ཀྱི་མཐུ་དང་སངས་རྒྱས་ཀྱི་རྣམ་པར་རོལ་པ་དང༌། བསམ་གྱིས་མི་ཁྱབ་པའི་ཡུལ་དེ་དག་ཞིབ་མོ་དང༌། རྒྱས་པར་ནི་མཚན་ཉིད་དང་ལྡན་པའི་བླ་མ་དམ་པའི་དྲིན་ཐོབ་ཅིང༌། སྟོན་པའི་གསུང་རབ་རྒྱ་མཚོ་ཉིད་ཀྱིས་རྗེས་སུ་འབྲངས་ནས། ཡང་དག་པའི་ཤེས་རབ་ཀྱིས་མིག་དང༌། ཕྱིན་ཕྱི་མ་ལོག་པའི་བློ་གྲོས་ཀྱིས་རྟོགས་ཤིང་ཁོང་དུ་ཆུད་པར་བྱས་ཏེ། ཇི་སྲིད་སེམས་ཅན་གྱི་ཁམས་དང༌། ཆོས་ཀྱི་དབྱིངས་དང༌། དེ་བཞིན་ཉིད་མཉམ་ཞིང༌། སྐྱོན་ཐམས་ཅད་དང་བྲལ་བ་དང༌། ཡོན་ཏན་མཐར་ཕྱིན་པ་དང༌། ལྷུན་གྱིས་གྲུབ་ཅིང་རྒྱུན་མི་འཆད་པར་གཙང་བ་དང་དམ་པའི་བདག་དང༌། བདེ་བ་དང༌། རྟག་པའི་སྐུ་མྱ་ངན་ལས་མི་འདའ་བ་དང༌། ཆོས་ཀྱི་འཁོར་ལོ་ནུབ་པར་མི་འགྱུར་བ་དང༌། རྒྱལ་སྲས་དགེ་འདུན་གྱི་ཚོགས་རྒྱུན་མི་འཆད་ཅིང༌།

འགྲོ་བ་ཐམས་ཅད་ཀྱི་འདྲེན་པ་ཁོ་ནར་བཞུགས་པ་ཉིད་དུ་རིག་པར་བྱ་བས་

གངས་ཅན། འདི་ནི་དགེ་སྦྱོང་བསོད་ནམས་པ་ཆོས་དང་ལྡན་པའི་གཏམ་ཅི་འབྱོར་པ་དག་ལགས་སོ། །ཨེ་མ་ཧོ། འཛམ་གླིང་བྱང་ཕྱོགས་རི་རྒྱུད་འདི་རུ། ཤཱཀྱ་སེངྒེའི་བསྟན་པ་རྒྱས་པའི་ཚེ། །ཆོག་ཤེས་སྦྱངས་སྡོམ་འཕགས་པའི་རྩལ་རྫོགས་ཤིང༌། །ཚངས་སྤྱོད་ཆོས་སྒྲ་སྒྲོག་ལ་ཡི་རང་ངོ༌། །ངོ་མཚར་གནས་འདིར་དང་བའི་སེམས་བསྐྱེད་ནས། །སྙན་པའི་ཚིག་གིས་དོན་འདི་བརྗོད་པའི་མཐུས། །འགྲོ་རྣམས་གོ་འཕངས་གྱ་ནོམ་སྐལ་ལྡན་ཞིང༌། །མཐར་ཕྱིན་རྒྱལ་བའི་མཛོད་ལ་དབང་བསྒྱུར་ཤོག །ངེད་ཀྱིས་སྟོན་པ་ཡང་དག་པ་རྫོགས་པའི་སངས་རྒྱས་འགྲོ་བའི་བླ་མ་དམ་པ་དེས། འཇིག་རྟེན་དུ་བྱོན་པའི་མཛད་པའི་རིམ་པ་མདོར་བསྡུས་པ། དོན་གྲུབ་དགའ་སྟཽན་གྱི་བསྟི་ཞེས་བྱ་བ། ཤཱཀྱའི་དགེ་སློང་བསོད་སྙོམས་པ་ཤེས་རབ་དཔལ་གྱིས་ཡི་གེར་བྲིས་ལ། བཀྲ་ཤིས་ཤིང་རྟག་ཏུ་དགེ་བར་གྱུར་ཅིག། 