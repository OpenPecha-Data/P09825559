ཚེ་རབས་མ་ལུས་ཐམས་ཅད་དུ། །བླ་མ་དམ་པ་མཉེས་བྱེད་ཅིང༌། །མོས་གུས་ལྟེམ་རྐྱང་མེད་པ་དང༌། །ནོར་བཟང་བཞིན་དུ་བསྟེན་པར་ཤོག །སྐྱབས་ཆེ་བྱིན་ཆེ་དཀོན་མཆོག་གསུམ། །མཆོད་པའི་ཚོགས་ནི་མ་ལུས་པས། །ཚིམ་པ་མེད་པར་མཆོད་ནས་ཀྱང༌། །རྟག་ཏུ་ངུ་བཞིན་བཀུར་བར་ཤོག །བར་ཆད་ཐམས་ཅད་སེལ་འགྱུར་ཞིང༌། །མ་བཞིན་སེམས་པའི་ཡི་དམ་ལྷ། །ཐུན་བཞི་ཡིས་ནི་མཉེས་གྱུར་པ། །ཡི་དམ་ལྷ་དང་མི་འབྲལ་ཤོག །ཧཱུཾ་དང་ཕཊ་ཀྱི་འབྲུག་སྒྲ་ཡིས། །དྲེགས་པ་ཅན་རྣམས་ཚར་གཅོད་ཅིང༌། །བསྟན་པ་མ་ལུས་བསྲུང་བ་ཡི། །ཆོས་སྐྱོང་རྣམས་ཀྱིས་བསྲུང་བར་ཤོག །བདག་ཅག་ལྷན་ཅིག་འཚོགས་པ་རྣམས། །ཁྲོ་འཁྲུགས་ཐམས་ཅད་རབ་ཞི་ཞིང༌། །ཟབ་མོའི་གཏམ་ནི་སྣ་ཚོགས་ཀྱིས། །སེམས་ལ་ཕན་པ་ཉིད་དུ་ཤོག །གང་དུ་འདུག་པའི་གནས་རྣམས་སུ། །འཇིགས་དང་ཉམ་ང་བྲལ་བ་དང༌། །ཕྱི་ནང་འཚེ་བ་མེད་པ་ཡི། །དགོན་གནས་རྣམས་དང་མི་འབྲལ་ཤོག །ངོ་སྲུང་བརྩོལ་བ་མི་དགོས་ཤིང༌། །ངོ་བོ་ཉིད་ཀྱི་ཆོས་ལ་དཀར། །ཕན་ཚུན་འཚེ་བ་མེད་པ་ཡི། །སྐྱེ་བོ་རྣམས་ཀྱིས་བཀུར་བར་ཤོག །བདག་ཀྱང་ཚེ་རབས་ཐམས་ཅད་དུ། །བྱམས་པ་རྒྱུན་ཆད་མེད་པ་དང༌། །རྟོགས་པ་གསེར་གྲི་ཆེན་པོ་ལྟར། །གཉིས་མེད་འགྱུར་བ་མེད་པར་ཤོག །ཉོན་མོངས་གསུམ་པོ་སྐྱེས་པའི་ཚེ། །ཆུ་ལ་རལ་གྲི་བཏབ་པ་བཞིན། །སེམས་ཀྱི་མདུད་པ་བྲལ་ནས་ཀྱང༌། །འོད་གསལ་ངང་ལ་གནས་པར་ཤོག །དོན་མེད་གླེང་སློང་ཟེར་བའི་ཚེ། །འཁོར་བ་ཐོག་མ་མེད་པ་ནས། །གཏམ་གྱི་སྦྱོར་བ་འདི་རྣམས་ཀྱང༌། །ཆོས་ཀྱི་གཏམ་དུ་འགྱུར་བར་ཤོག །སྡང་བའི་ཡུལ་རྣམས་མཐོང་བའི་ཚེ། །རང་དབང་མེད་པར་བྱམས་པ་དང༌། །དང་བའི་སེམས་ནི་སྐྱེ་བ་དང༌། །སྙིང་ནས་མར་ནི་གོ་བར་ཤོག །མཛེས་ཤིང་བཀྲག་ལྡན་མཐོང་བའི་ཚེ། །མི་གཙང་བུམ་པར་གོ་བ་དང༌། །ཞེན་པའི་མཚན་མ་རབ་ལོག་ནས། །ཆགས་པ་མེད་པར་གནས་པར་ཤོག །ང་རྒྱལ་ཁེངས་ཤིང་དྲེགས་པ་ཡི། །སྐྱེ་བོ་རྣམས་དང་འགྲོགས་པ་ན། །སྨད་པའི་མཚན་མ་རབ་ལོག་ནས། །བསྙེན་བཀུར་བྱེད་པར་གནས་གྱུར་ཅིག

།ཤེས་པའི་ཚོགས་ནི་མ་ལུས་པས། །ལྟེམ་རྐྱང་བྲལ་བའི་ཆོས་སྐུ་ལ། །མོས་གུས་རྒྱ་ཆེན་བྱེད་པ་དང༌། །གཉེན་པོ་བརྟན་པར་གནས་པར་ཤོག །སྒྲུབ་པ་བྱས་པའི་འབྲས་བུ་དེས། །རང་གཞན་གཉིས་ཀྱི་འདོད་པ་གྲུབ། །འཁོར་བ་མུ་མཐའ་མེད་པ་རུ། །སེམས་ཅན་རྣམས་ལ་སྨིན་འགྱུར་ཤོག། །། ༄། །སེང་གེའི་འགྲེལ་ཆུང་བཞུགས་པའི་དབུ་ཕྱོགས་ལགས་སོ།། ཨོཾ་སྭ་སྟི། །དགེ་ལེགས་ཀྱིས་རབ་ཏུ་རྒྱལ་བར་གྱུར་ཅིག །རང་བྱུང་འོད་གསལ་བྱང་ཆུབ་སེམས་ཀྱི་སྐུ། །དཔལ་ཆེན་བདུད་འཇོམས་ཡེ་ཤེས་མཁྱེན་པར་ལྡན། །ཆོས་རྒྱལ་བླ་མེད་རྣམ་གྲོལ་འཁོར་ལོས་བསྒྱུར། །ལྷ་མིའི་སྟོན་པ་འབྲི་གུང་བཞུགས་ལ་འདུད། །ཞིང་ཁམས་མི་མཇེད་པདྨོའི་ཚལ་དབུས་འདིར། །འདུལ་མཛད་སྟོན་པ་ཐུགས་རྗེའི་འོད་ཕྲེང་ཅན། །ཤཱཀྱའི་རྒྱལ་པོ་ཁྲི་གདུགས་ཉི་མ་ཤར། །གཟི་བརྗིད་བདེ་སྐྱིད་དཔལ་དེས་ཕྱོགས་བཅུར་ཁྱབ། །འདིར་ལྟར་ངེད་བཅག་སྙིགས་མའི་སེམས་ཅན་ཐམས་ཅད་ཀྱིས་སྟོན་པ་དང༌། སྐྱབས་དང་འདྲེན་པ་གཅིག་པུར་གྱུར་པ། བདེ་བར་གཤེགས་པ་དུས་གསུམ་དུ་གཤེགས་ཤིང་བཞུགས་པ་རྣམས་ལ། ཐབས་མཁས་ཤིང་ཐུགས་རྗེ་ཁྱད་པར་དུ་འཕགས་པ། བླ་ན་མེད་པའི་ཆོས་ཀྱི་འཁོར་ལོ་བསྐོར་བས་ལུས་ཅན་ཐམས་ཅད་ཐར་པའི་གཞལ་ཡས་ཁང་དུ་ཁ་ལོ་བསྒྱུར་བ་དང༌། འཁོར་བའི་རྒྱ་མཚོ་ཇི་སྙེད་པར་མགོན་པོ་རིན་པོ་ཆེ་རྣམ་པ་གསུམ་མི་ཟད་པའི་གཏེར་ཆེན་པོ་ལ་མངའ་མཛད་པ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བ། ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཤཱཀྱ་ཐུབ་པ་ཞེས་ཕྱོགས་བཅུར་གྲགས་པ་དེ་འཇིག་རྟེན་གྱི་ཁམས་འདིར་བྱོན་སྟེ། དེ་ཡང་སྔོན་ཐོག་མའི་ཚེ། ཡུན་རིང་པོ་ནས་ཐུགས་བསྐྱེད་རྣམ་པར་དག་པ་ཡོངས་སུ་རྫོགས་པར་ནི་གྱུར། གྲངས་མེད་པའི་བསྐལ་པར་བྱ་དཀའ་བའི་མཛད་པ་འབྲས་བུ་དང་བཅས་རླབས་པོ་ཆེའི་ཁུར་རྣམ་པ་ཤིན་ཏུ་མཐར་ཕྱིན་པས།

སྡུག་བསྔལ་གྱི་རྒྱ་མཚོར་ལྷུང་བ། ཡོངས་སུ་སྐྱོབ་པ་མེད་པ་རྣམས་ལ། དམ་པའི་ཆོས་བསྟན་པའི་ཕྱག་རྐྱང་བས་ནི་རབ་ཏུ་སྟོན། ཉོན་མོངས་པའི་མེས་རབ་ཏུ་བརྡུངས་པ་རྣམས་ལ་འཕགས་པའི་ལམ་ཡན་ལག་བརྒྱད་པའི་ཆུ་རྒྱུན་གྱིས་ཤིན་ཏུ་བསིལ་བ་ནི་བགྱིས། སོ་སོའི་སྐལ་བ་ཇི་ལྟ་བ་བཞིན་དུ་དགེ་བའི་རྩ་བ་བསྐྱེད་ཅིང་ཡོངས་སུ་སྨིན་ལ་རྣམ་པར་གྲོལ་ནས། བླ་ན་མེད་པའི་བྱང་ཆུབ་རིན་ཆེན་གྱི་གླིང་དམ་པ་དེར་འགོད་པར་མཛད་པའི། རྒྱལ་བ་རྒྱ་མཚོའི་ཚོགས་སྲས་དང་བཅས་པ་རྣམས་ཀྱིས་རབ་ཏུ་སྔགས་ཞིང༌། ཁྱད་པར་དུ་བཀུར་ལ། ལེགས་པར་བསྟོད་ཅིང་གསུང་དབྱངས་ཕྱོགས་བཅུའི་ཞིང་དུ་སྒྲོག་པར་འགྱུར་བ་ལགས་ན། ལྷ་དང་མིའི་འཇིག་རྟེན་གཞན་ལྟ་སྨོས་ཀྱང་ཅི་དགོས། དེ་ལ་བདག་ཅག་བདེ་བར་གཤེགས་པ་ཐུགས་རྗེ་དང་ལྡན་པ་དེའི་གདུལ་རྒྱར་གྱུར་ཅིང༌། སངས་རྒྱས་ཀྱི་ཞིང་འཁོད་པའི་བསྐལ་བ་དང་ལྡན་པ་རྣམས་ཀྱིས། འདུལ་མཛད་སྟོན་པ་དེ་ཉིད་ཀྱི་རིགས་མི་འཆོལ་བར་འགྱུར་བ་དང༌། ཆོས་ཀྱི་འཁོར་ལོ་བསྐོར་བའི་དོན་ཁོང་དུ་ཆུད་པར་འགྱུར་བ་དང༌། ཆོས་ཀྱི་འཁོར་ལོ་བསྐོར་བའི་ཁུངས་གང་ལགས་པ་ཁོང་དུ་ཆུད་པར་འགྱུར་བ་དང༌། གཞན་གྱིས་དྲིང་ལ་མི་འཇོག་པར་སྐུ་དྲིན་གཞལ་དུ་མེད་པ་དྲན་པའི་སྒོ་ནས་བྱས་པ་བཟོ་ཤིང༌། མཛད་པ་དང་གསུང་གི་རྗེས་སུ་བསྒྲུབ་པར་འགྱུར་བ་དང༌། སྐྱེས་བུ་དམ་པ་མཁས་པར་གྱུར་པ་རྣམས་ཀྱི་རབ་ཏུ་མངགས་ཤིང་ལྷ་དང་བཅས་པའི་འཇིག་རྟེན་གཟེངས་བསྟོད་པར་འགྱུར་བ་དང༌། ཐོས་པ་དང༌། ཐོས་ནས་ཀྱང་དགའ་བ་དང་དད་པ་སྐྱེས་པ་ཙམ་གྱིས་རང་གཞན་གྱི་དོན་ཆེན་པོ་འཐོབ་བོ། །ཞེས་བསོད་ནམས་ཀྱི་ཡོན་བཤད་པར་གྱུར་པ་དང༌། གནས་འདི་ནི་ཟང་ཟིང་གིས་མ་སྤགས་ཤིང་འཕགས་པའི་གཏམ། ཤཱཀྱའི་སྲས་དགེ་སྦྱོང་བསོད་ནམས་པ་བདག་ལའང་འོས་ཤིང༌། ཐུབ་པའི་བསྟན་པ་གསལ་བར་འགྱུར་བའི་སླད་དུ། མཛད་པའི་ཚུལ་དང༌། རིམ་པ་མདོར་བསྡུས་པའི་ཡི་གེ་འགོ་སྨོས་པར་བྱ་སྟེ།

དེ་ཡང་གང་ཞེ་ན། ཐོག་མར་བྱང་ཆུབ་ཏུ་ཐུགས་བསྐྱེད་ཅིང་བརྩེ་བ་ཆེན་པོས་ཞིང་འདི་བཟུང་བའི་མཛད་པ་དང་གཅིག བར་དུ་དཀའ་བ་སྤྱོད་པ་རླབས་པོ་ཆེས་ཐུབ་པའི་དབང་པོའི་གསུང་རབ་འདི་ཡང་དག་པར་བསྒྲུབ་པའི་མཛད་པ་དང་གཉིས། མཐར་འབྲས་བུ་ཕུན་སུམ་ཚོགས་པ་རྫོགས་པའི་བྱང་ཆུབ་ཏུ་སངས་རྒྱ་བའི་མཛད་པ་དང་གསུམ་མོ། །ཐོག་མར་བྱང་ཆུབ་ཏུ་ཐུགས་བསྐྱེད་པའི་མཛད་པ་ལ་དོན་གཉིས་ཏེ། ཀུན་ནས་ཡོངས་སུ་སྣང་བའི་ཐུགས་བསྐྱེད་པ་དང་གཅིག བླ་མར་གྱུར་པའི་མཆོག་གིས་ཐུགས་བསྐྱེད་པ་དང་གཉིས་སོ། །ཡོངས་སུ་སྣང་བ་ལའང་གཉིས། འདུལ་བའི་སྡེ་སྣོད་ལས་ཇི་ལྟར་སྣང་བ་དང༌། མདོ་སྡེའི་སྡེ་སྣོད་ལས་ཇི་ལྟར་སྣང་བ་རྣམ་པ་གཉིས་སོ། །བླ་མར་གྱུར་པ་མཆོག་ལ་དོན་ལྔ་ཏེ། དུས་གང་གི་ཚེ་ཐུགས་བསྐྱེད་པ་དང་གཅིག སྐུ་སྐྱེ་བ་ཇི་ལྟར་བཞེས་པ་གཉིས། སྟོན་པ་གང་གི་དྲུང་དང་གསུམ། ཚུལ་ཇི་ལྟར་བསྐྱེད་པ་དང་བཞི། ཐུགས་བསྐྱེད་པས་ཁྱད་པར་དུ་ཇི་ལྟར་འཕགས་པ་དང་རྣམ་པ་ལྔའོ། །བར་དུ་ཐུབ་པའི་དབང་པོའི་གསུང་རབ་ཡང་དག་པར་བསྒྲུབས་པའི་མཛད་པ་ལ་དོན་བདུན་ཏེ། ལྟོས་མེད་མི་ཟད་སྦྱིན་པས་བསྒྲུབས་པའི་མཛད་པ་དང་གཅིག གཙང་མའི་ཚངས་སྤྱོད་ཚུལ་ཁྲིམས་ཀྱིས་བསྒྲུབས་པའི་མཛད་པ་དང་གཉིས། ཞི་དུལ་དེས་པ་བཟོད་པས་བསྒྲུབ་པའི་མཛད་པ་དང་གཉིས། མ་ཞུམ་མི་སྐྱོ་བརྩོན་འགྲུས་ཀྱིས་བསྒྲུབ་པའི་མཛད་པ་དང་བཞི། ཏིང་ངེ་འཛིན་རྩེ་གཅིག་བསམ་གཏན་གྱིས་བསྒྲུབ་པའི་མཛད་པ་དང་ལྔ། རྣམ་འབྱེད་དོན་རྟོགས་ཤེས་རབ་ཀྱིས་བསྒྲུབ་པའི་མཛད་པ་དང་དྲུག དེ་དག་མཐར་སོན་པའི་བསྒྲུབ་པའི་མཛད་པ་དང་རྣམ་པ་བདུན་ནོ། །མཐར་འབྲས་བུ་ཕུན་ཚོགས་པའི་བྱང་ཆུབ་ཏུ་སངས་རྒྱས་པའི་མཛད་པ་ལ་དོན་རྣམ་པ་གསུམ་སྟེ། གང་གིས་འཇིག་རྟེན་གྱི་ཁམས་ཀྱི་དབང་ཕྱུག་དང་འབྱོར་པ་ཟིལ་གྱིས་མནན་པ་ངོ་མཚར་རྨད་དུ་བྱུང་བ་སངས་རྒྱས་ཀྱིས་མཛད་པ་དང་གཅིག གང་གིས་འཇིག་རྟེན་གྱི་ཁམས་དཀའ་ཐུབ་དང་བརྟུལ་ཞུགས་ཟིལ་གྱིས་མནན་པ་ངོ་མཚར་རྨད་དུ་བྱུང་བ་སངས་རྒྱས་ཀྱི་མཛད་པ་དང་གཉིས།

གང་གིས་འཇིག་རྟེན་གྱི་ཁམས་ཀྱིས་སྡིག་པ་ཅན་གྱིས་དཔུང་ཟིལ་གྱིས་གནོན་པ་ངོ་མཚར་རྨད་དུ་བྱུང་བའི་སངས་རྒྱས་ཀྱིས་མཛད་པ་དང་རྣམ་པ་གསུམ་མོ། །ངོ་མཚར་རྨད་དུ་བྱུང་བའི་མཛད་པ་དང་པོ་ལ་ལྔ་སྟེ། དགའ་ལྡན་དུ་བཞུགས་པའི་མཛད་པ་དང་གཅིག ལྷུམས་སུ་ཞུགས་པའི་མཛད་པ་དང་གཉིས། སྐུ་བལྟམས་པའི་མཛད་པ་དང་གསུམ། གཞོན་ནུ་རོལ་རྩེད་གྱི་མཛད་པ་དང་བཞི། བཙུན་མོའི་འཁོར་བསྟེན་པའི་མཛད་པ་དང་རྣམ་པ་ལྔའོ། །དགའ་ལྡན་ན་བཞུགས་པའི་མཛད་པ་ལ་དོན་གཉིས་སྟེ། གནས་སྐབས་དེ་ཉིད་ན་བཞུགས་པའི་མཛད་པ་དང་གཅིག མཐའ་ཐུག་ཐུགས་ཀྱི་དགོངས་པའི་མཛད་པ་དང་རྣམ་པ་གཉིས་སོ། །ཐུགས་ཀྱིས་དགོངས་པའི་མཛད་པ་ལའང་དོན་གཉིས་ཏེ། དགོངས་པའི་རྒྱུ་མཚན་བསྐུལ་བའི་དམ་བཅས་པའི་སྤྱི་དོན་དང་གཅིག རྒྱུ་མཚན་དང་ལྡན་པའི་མཛད་པ་བྱེ་བྲག་གི་དོན་དང་རྣམ་པ་གཉིས་སོ། །མཛད་པ་བྱེ་བྲག་གི་དོན་ལ་གསུམ། མཆོག་དང་མཆོག་མ་ཡིན་པའི་ཁྱད་པར་བསྟན་པའི་ཕྱིར་འཛམ་བུའི་གླིང་དུ་རིག་བྱེད་བཞག་པའི་མཛད་པ་དང་གཅིག སུས་ཀྱང་རྒོལ་བར་མི་ནུས་ཤིང་ལེགས་པར་སྤྱད་པ་འབྲས་བུ་དང་བཅས་པ་བསྟན་པའི་མཛད་དང་གཉིས། ལྷ་རྣམས་ལ་ལེགས་པར་གདམས་ཤིང་རྒྱལ་ཚབ་དབང་བསྐུར་བའི་མཛད་པ་དང་རྣམ་པ་གསུམ་མོ། །ལྷུམས་སུ་ཞུགས་པའི་མཛད་པ་ལ་ལྔ་སྟེ། ཁྱད་པར་ཅན་གྱིས་སྔ་ལྟས་བསྟན་པ་དང་གཅིག ཞུམ་འབྲིང་བའི་རྣམ་འཕྲུལ་དང་གཉིས། སྐུ་གཟུགས་ཀྱིས་རྣམ་པ་ཇི་ལྟ་བུ་དང་གསུམ། ལྷུམས་ན་ཇི་ལྟར་ཞུགས་པ་དང་བཞི། འཕྲིན་ལས་ཇི་ལྟ་བུ་མཛད་པ་དང་ལྔའོ། །ཇི་ལྟར་ཞུགས་པའི་ཚུལ་ལ་ཡ་མཚན་གྱི་མཛད་པ་ལྔ་དང་ལྡན་ཏེ། སྡུག་བསྔལ་དང་བྲལ་ཞིང་བདེ་བླག་ཏུ་ཞུགས་པ་ཡ་མཚན་དུ་ཆེ་བ་དང་གཅིག རྣམ་པར་དག་ཅིང་གཙང་བར་ཞུགས་པ་ཡ་མཚན་དུ་ཆེ་བ་དང་གཉིས། སྲུང་མ་དང་བཅས་ཏེ་བར་ཆད་མེད་པར་ཞུགས་པ་ཡ་མཚན་དུ་ཆེ་བ་དང་གསུམ། སྐུ་ཡོངས་སུ་རྫོགས་ཏེ་མ་ཚང་བར་མེད་པར་ཞུགས་པ་ཡ་མཚན་དུ་ཆེ་བ་དང་བཞི།

མངོན་གསུམ་དུ་མཐོང་ཞིང་སྒྲིབ་པ་མེད་པར་ཞུགས་པ་ཡ་མཚན་དུ་ཆེ་བ་དང་རྣམ་པ་ལྔའོ། །ཕྲིན་ལས་ཀྱི་མཛད་པ་སྒོ་རྣམ་པ་བཞི་དང་ལྡན་ཏེ། མུན་ཚོགས་འཇོམས་པ་སྒྲོན་མེའི་སྒོ་དང་གཅིག ཆོས་ཀྱི་འཁོར་ལོ་རྣམ་གྲོལ་གྱི་སྒོ་དང་གཉིས། ཟུག་རྔུ་སེལ་བ་སྨན་གྱི་སྒོ་དང་གསུམ། ཐབས་མཁས་ཕན་འདོགས་གཉེན་བཤེས་ཀྱིས་སྒོ་དང་བཞིའོ། །འདྲེན་པ་སྐུ་བལྟམས་པའི་མཛད་པ་ལ་དོན་གསུམ་ཏེ། བཀྲ་ཤིས་འབྱོར་ལྡན་གྱི་དུས་གང་ལགས་པ་དང་གཅིག ས་ཕྱོགས་ཡིད་འོང་གི་གནས་གང་ལགས་པ་དང་གཉིས། ཁྱད་པར་དུ་འཕགས་པའི་བལྟམས་ཚུལ་གང་ལགས་པ་དང་གསུམ་མོ། ཁྱད་པར་དུ་འཕགས་པའི་བལྟམས་ཚུལ་ལ་ལྔ་སྟེ། ལྷ་མིའི་འཇིག་རྟེན་དཔང་པོར་གྱུར་ཅིང་གནོད་པ་དང་རྩོད་པ་དང་བྲལ་ནས་ཁྱད་པར་དུ་འཕགས་པ་དང་གཅིག མི་ཤིག་པ་རྡོ་རྗེའི་སྐུ་མཉེས་པས་སེང་གེའི་རྩལ་བསྟན་ཅིང་སེང་གེའི་སྒྲ་བསྒྲགས་པ་ཁྱད་པར་དུ་འཕགས་པ་དང་གཉིས། རྣམ་པར་རོལ་པའི་ཆོ་འཕྲུལ་གྱིས་ཡ་མཚན་གྱི་བཀོད་པ་བསྟན་པ་ཁྱད་པར་དུ་འཕགས་པ་དང་གསུམ། སྐྱེ་དགུའི་བསམ་པ་ཡིད་བཞིན་དུ་འགྲུབ་སྟེ་དོན་དང་ལྡན་པའི་མཚན་རྩོལ་བ་ཁྱད་པར་དུ་འཕགས་པ་དང་བཞི། གཞུང་སྨྲ་བའི་མཁྱེན་པ་དང་མངོན་པར་ཤེས་པ་དང་ལྡན་པའི་གཟིགས་པས་མི་འགྱུར་བའི་ལུང་བསྟན་པ་ཁྱད་པར་དུ་འཕགས་པ་དང་ལྔའོ། །གཞོན་ནུ་རོལ་རྩེད་ཀྱི་མཛད་པ་ལ་དོན་གསུམ་སྟེ། བརྗོད་བྱའི་དོན་དང་རྗོད་བྱེད་ཀྱི་སྒྲ་གསལ་བར་བྱེད་པ་ཡི་གེའི་རིག་བྱེད་བསྟན་པའི་རོལ་རྩེད་དང་གཅིག ཚད་གྲངས་ཀྱི་དབྱེ་བ་བསྟན་ལ་འབེབས་པར་བྱེད་པ་རྩིས་ཀྱི་རིག་བྱེད་བསྟན་པའི་རོལ་རྩེད་དང་གཉིས། སྐུའི་མཐུ་སྟོབས་སྒྱུ་རྩལ་ཕུན་གསུམ་ཚོགས་པ་བསྟན་པའི་རོལ་རྩེད་དང་རྣམ་པ་གསུམ་མོ། །སྒྱུ་རྩལ་བསྟན་པ་ལ་དོན་གསུམ་སྟེ། ཞབས་མཐེ་བོང་གིས་མཐུ་རྩལ་བསྟན་པ་དང་གཅིག ཕྱག་སོར་མོའི་མཐུ་རྩལ་བསྟན་པ་དང་གཉིས། འཕོང་ལ་སོགས་པའི་མཐུ་རྩལ་བསྟན་པ་དང་གསུམ་མོ། །བཙུན་མོའི་འཁོར་བསྟན་པའི་མཛད་པ་ལ་དོན་གསུམ་སྟེ།

ཁྱད་པར་ཅན་གྱི་དགོས་བྱེད་གང་ལགས་པ་དང་གཅིག ཁབ་ཏུ་བཞེས་ཚུལ་གང་ལགས་པ་དང་གཉིས། ཁབ་ན་བཞུགས་པའི་ཚུལ་གང་ལགས་པ་དང་གསུམ་མོ། །དགོས་ཁྱད་ལ་རྣམ་པ་གཉིས་ཏེ། གཞན་ལ་ཕན་པ་རྒྱ་ཆེན་པོ་བསྒྲུབ་པ་དང༌། སྔོན་གྱི་རྒྱལ་བ་རྣམས་ཀྱི་རྗེས་སུ་འཇུག་པའོ། །བཞུགས་པའི་ཚུལ་ལ་ཆེ་བའི་ཡོན་ཏན་རྣམ་པ་བཞི་དང་ལྡན་སྟེ། ཕོ་བྲང་དམ་པ་གནས་ཀྱི་ཆེ་བའི་ཡོན་ཏན་དང་གཅིག ཕུན་སུམ་ཚོགས་པ་ལོངས་སྤྱོད་ཀྱི་ཆེ་བའི་ཡོན་ཏན་དང་གཉིས། འཁོར་ལོས་བསྒྱུར་བ་རྒྱལ་སྲིད་ཀྱི་ཆེ་བའི་ཡོན་ཏན་དང་གསུམ། ཞི་བ་ཆགས་བྲལ་ལྷ་ཆོས་ཀྱི་ཆེ་བའི་ཡོན་ཏན་དང་བཞིའོ། །དེ་ལྟར་བཙུན་མོའི་འཁོར་བསྟན་པའི་མཛད་པ་དང་གཅིག གཞོན་ནུ་རོལ་རྩེད་ཀྱི་མཛད་པ་དང་གཉིས། སྐུ་བལྟམས་པའི་མཛད་པ་དང་གསུམ། ལྷུམས་སུ་ཞུགས་པའི་མཛད་པ་དང་བཞི། དགའ་ལྡན་དུ་བཞུགས་པའི་མཛད་པ་དང་ལྔས་ངོ་མཚར་རྨད་དུ་བྱུང་བའི་སངས་རྒྱས་ཀྱིས་མཛད་པ་དང་པོ་བསྟན་པའོ།། ༈ །།ངོ་མཚར་རྨད་དུ་བྱུང་བའི་མཛད་པ་གཉིས་པ་ལ་གསུམ་སྟེ། སྐུ་རབ་ཏུ་གཤེགས་པའི་མཛད་པ་དང་གཅིག དཀའ་བ་སྤྱད་པའི་མཛད་པ་དང་གཉིས། བྱང་ཆུབ་ཀྱི་སྙིང་པོར་གཤེགས་པའི་མཛད་པ་དང་གསུམ་མོ། །རབ་ཏུ་གཤེགས་པའི་མཛད་པ་ལ་དོན་གསུམ་སྟེ། འཕགས་པའི་ཚོགས་དང་ལྷའི་ཚོགས་ཀྱིས་བསྐུལ་བའི་དོན་དང་གཅིག ཐུགས་དགོངས་ལྷག་པའི་བསམ་པ་གཡོ་བ་མེད་པའི་མཐུ་རྩལ་བསྟན་པའི་དོན་དང་གཉིས། དཀའ་ཐུབ་ཀྱི་རྩལ་དུ་རང་བྱུང་གི་བསྙེན་པར་རྫོགས་པའི་དོན་དང་གསུམ། དང་པོ་བསྐུལ་བ་ལ་གསུམ་སྟེ། རོལ་མོ་སིལ་སྙན་གྱིས་སྒྲས་བསྐུལ་བ་དང་གཅིག མི་རྟག་པའི་སྣང་བས་བསྐུལ་བ་དང་གཉིས། རྣམ་གྲོལ་གྱི་གནས་ཚངས་པར་སྤྱོད་པའི་བསྐུལ་བ་དང་གསུམ་མོ། །ལྷག་བསམ་གྱི་མཐུ་རྩལ་བསྟན་པ་ལ་གཉིས། ས་སྟེང་སྐྱེ་བོ་འདོད་ལྡན་གྱི་དཔུང་ཚོགས་མགོ་རྨོངས་པར་བགྱིས་པ་དང་གཅིག གཙང་མའི་ལྷ་ལ་སོགས་པ་དཀར་པོའི་ཕྱོགས་ཀྱི་དཔུང་ཚོགས་ཀྱིས་ཞབས་འབྲིང་བགྱིས་པ་དང་གཉིས་སོ། །བསྙེན་པར་རྫོགས་པའི་དོན་ལ་གཉིས་སྟེ།

དགེ་སློང་གི་ཡོ་བྱད་ཅི་ལྟར་བཞེས་པ་དང་གཅིག དགེ་སློང་གི་སྤྱོད་པ་ཇི་ལྟར་མཛད་པ་དང་གཉིས་སོ། །དཀའ་བ་སྤྱད་པའི་མཛད་པ་ལ་དོན་ཉེར་གཉིས། དཀའ་ཐུབ་ཅན་གྱི་མན་ངག་མངོན་དུ་མཛད་པ་དང་གཅིག དཀའ་བ་སྤྱད་པའི་ཚུལ་ཇི་ལྟ་བུ་བསྟན་པ་དང་གཉིས། དཀའ་བ་སྤྱད་པའི་དགོངས་པ་གང་ཡིན་པ་དང་གསུམ་མོ། །དཀའ་བ་སྤྱད་པའི་ཚུལ་ལ་ལྔ་སྟེ། གནས་དང་གཅིག འཚོ་བ་དང་གཉིས། ཏིང་ངེ་འཛིན་དང་གསུམ། སྤྱོད་ལམ་དང་བཞི། ཡུན་ཇི་སྲིད་པ་དང་ལྔའོ། །བྱང་ཆུབ་ཀྱི་སྙིང་པོར་གཤེགས་པའི་མཛད་པ་ལ་དོན་ལྔ་སྟེ། ངལ་ཞིང་དུབ་པ་སྦྱོར་བའི་མཐའ་སྤང་བའི་མཛད་པ་དང་གཅིག བྱང་ཆུབ་སྙིང་པོར་གཤེགས་པའི་ཤུལ་ཇི་ལྟར་བརྒྱན་པའི་མཛད་པ་དང་གཉིས། གང་ཡང་འཇིག་རྟེན་གྱིས་མུན་པ་འཐིབས་པོའི་གནས་སྣང་བར་བྱེད་པ་དང་གསུམ། ཆོས་ཀྱི་བདེ་བ་དང་རྗེས་སུ་མཐུན་པའི་གདན་བཞེས་པའི་མཛད་པ་དང་བཞི། རྡོ་རྗེའི་གདན་དེ་ལ་ཇི་ལྟར་བཞུགས་པའི་མཛད་པ་དང་ལྔའོ། །དེ་ལྟར་བྱང་ཆུབ་ཀྱི་སྙིང་པོར་གཤེགས་པའི་མཛད་པ་དང་གཅིག དཀའ་བ་སྤྱད་པའི་མཛད་པ་དང་གཉིས། སྐུ་རབ་ཏུ་གཤེགས་པའི་མཛད་པ་དང་གསུམ་གྱིས་ངོ་མཚར་རྨད་དུ་བྱུང་བ་སངས་རྒྱས་ཀྱི་མཛད་པ་གཉིས་པ་བསྟན་པའོ།། ༈ །།ངོ་མཚར་རྨད་དུ་བྱུང་བའི་མཛད་པ་གསུམ་པ་ལ། དོན་བླ་ན་མེད་པ་རྣམ་པ་གསུམ་སྟེ། བདུད་ཀྱི་སྡེ་འཇོམས་པའི་མཛད་པ་བླ་ན་མེད་པ་དང་གཅིག རྫོགས་པའི་བྱང་ཆུབ་ཏུ་སངས་རྒྱས་པའི་མཛད་པ་བླ་ན་མེད་པ་དང་གཉིས། ཆོས་ཀྱི་འཁོར་ལོ་སྐོར་བའི་མཛད་པ་བླ་ན་མེད་པ་དང་གསུམ། བདུད་སྡེ་བཅོམ་པའི་མཛད་པ་ལ་གསུམ། བདུད་ཀྱིས་གོ་བར་མཛད་པ་དང་གཅིག བདུད་སྡེ་ཇི་ལྟར་ལྷགས་པ་དང་གཉིས། འཇོམས་པར་མཛད་པ་ཉིད་དང་གསུམ་མོ། །འཇོམས་པར་མཛད་པ་ཉིད་ལ། མཐར་ཕྱིན་པའི་མཛད་པ་ལྔ་སྟེ། སྐུའི་གཟི་བརྗིད་མཐར་ཕྱིན་པས་བདུད་སྡེ་བཅོམ་པ་དང་གཅིག གསུང་གི་སྒྲ་དབྱངས་མཐར་ཕྱིན་པས་བདུད་སྡེ་བཅོམ་པ་དང་གཉིས། ཐུགས་ཀྱི་དགོངས་པ་མཐར་ཕྱིན་པས་བདུད་སྡེ་བཅོམ་པ་དང་གསུམ།

ཡོན་ཏན་གྱི་བཀོད་པ་མཐར་ཕྱིན་པས་བདུད་སྡེ་བཅོམ་པ་དང་བཞི། འཕྲིན་ལས་ཀྱི་རོལ་པ་མཐར་ཕྱིན་པས་བདུད་སྡེ་བཅོམ་པ་དང་ལྔའོ། །རྫོགས་པའི་བྱང་ཆུབ་ཏུ་སངས་རྒྱས་པའི་མཛད་པ་ལ་གསུམ་སྟེ། ཐུགས་གང་ལ་མཉམ་པར་བཞག་ཅིང་ཇི་ལྟར་ཐུགས་སུ་ཆུད་པས་སངས་རྒྱས་པ་དང་གཅིག དུས་ཀྱི་རྒྱལ་པོ་གང་གི་ཚེ་སངས་རྒྱས་པ་དང་གཉིས། སངས་རྒྱས་ནས་རྣམ་པར་འཕྲུལ་པ་ཇི་ལྟ་བུ་བསྟན་པ་དང་གསུམ་མོ། །ཆོས་ཀྱི་འཁོར་ལོ་བསྐོར་བའི་མཛད་པ་ལ་དོན་གསུམ་སྟེ། ཆོས་ཀྱི་འཁོར་ལོ་བསྐོར་བར་བསྐུལ་བའི་དོན་དང་གཅིག ཆོས་ཀྱི་འཁོར་ལོ་ཇི་ལྟར་བསྐོར་བའི་དོན་དང་གཉིས། ཆོས་ཀྱི་འཁོར་ལོ་བསྐོར་བ་ཆོ་འཕྲུལ་དང་བཅས་པའི་དོན་དང་གསུམ་མོ། །ཇི་ལྟར་བསྐོར་བའི་དོན་ལ་ཕུན་སུམ་ཚོགས་པ་རྣམ་པ་ལྔ་སྟེ། བླ་ན་མེད་པའི་སྟོན་པ་ཕུན་སུམ་ཚོགས་པ་དང་གཅིག དོན་ཆེན་འགྲུབ་པ་དུས་ཀྱི་ཕུན་སུམ་ཚོགས་པ་དང་གཉིས། མཆོག་གི་བསྟན་པ་གནས་ཀྱི་ཕུན་སུམ་ཚོགས་པ་དང་གསུམ། སྐལ་ལྡན་གདུལ་བྱ་འཁོར་གྱི་ཕུན་སུམ་ཚོགས་པ་དང་བཞི། ཐོག་མཐར་དགེ་བ་ཆོས་ཀྱི་ཕུན་སུམ་ཚོགས་པ་དང་ལྔའོ། །ཆོས་ཀྱི་འཁོར་ལོར་ཆོ་འཕྲུལ་དང་བཅས་པའི་དོན་ལ་བཞི་སྟེ། ཡོངས་སུ་གྲགས་པའི་ཆོ་འཕྲུལ་ཆེན་པོ་གྲོང་ཁྱེར་གཉན་ཡོད་དུ་བསྟན་པ་དང་གཅིག ཆོ་འཕྲུལ་ཆེན་པོ་གྲོང་ཁྱེར་གསལ་ལྡན་དུ་བསྟན་པ་དང་གཉིས། ཡོངས་སུ་གྲགས་པའི་ཆོ་འཕྲུལ་ཆེན་པོ་གྲོང་ཁྱེར་རྒྱལ་པོའི་ཁབ་ཏུ་བསྟན་པ་དང་གསུམ། ཡོངས་སུ་གྲགས་པའི་ཆོ་འཕྲུལ་ཆེན་པོ་གྲོང་ཁྱེར་ཡངས་པ་ཅན་དུ་བསྟན་པ་ལ་སོགས་པ་དང་རྣམ་པ་བཞིའོ། །དེ་ལྟར་ཆོས་ཀྱི་འཁོར་ལོ་བསྐོར་བའི་མཛད་པ་དང་གཅིག རྫོགས་པའི་བྱང་ཆུབ་ཏུ་སངས་རྒྱས་པའི་མཛད་པ་དང་གཉིས། བདུད་སྡེ་བཅོམ་པའི་མཛད་པ་དང་གསུམ་གྱིས་ངོ་མཚར་རྨད་དུ་བྱུང་བ་སངས་རྒྱས་ཀྱིས་མཛད་པ་གསུམ་པ་བསྟན་པའོ།། ༈ །།དགུང་ལོའི་སྐབས་ཀྱང་སྨོས་པར་བྱ་སྟེ། ཡབ་རྒྱལ་པོའི་ཕོ་བྲང་དུ་ཐུབ་པ་དགུང་ལོ་ཉི་ཤུ་རྩ་གསུམ་གྱི་བར་དུ་བཞུགས་སོ། །དེ་ནས་དགུང་ལོ་དྲུག་གི་བར་བཙུན་མོའི་འཁོར་གྱི་དབུས་ན་བཞུགས་སོ། །གང་ཡང་ཐུབ་པ་དགུང་ལོ་ཉི་ཤུ་རྩ་དགུ་བཞེས་པའི་ཚེ་རབ་ཏུ་གཤེགས་སོ། །དེ་ནས་དགུང་ལོ་དྲུག་གི་བར་དུ་དཀའ་ཐུབ་ཀྱི་འཚལ་དུ་བཞུགས་ཏེ།

གང་ཡང་ཐུབ་པ་དགུང་ལོ་སུམ་ཅུ་རྩ་ལྔ་བཞེས་པའི་ཚེ་རྫོགས་པའི་བྱང་ཆུབ་ཆེན་པོ་བརྙེས་སོ། །དེ་ནས་དགུང་ལོ་བཞི་བཅུ་ཞེ་བདུན་གྱི་བར་དུ་ཆོས་ཀྱི་འཁོར་ལོ་ཆོ་འཕྲུལ་དང་བཅས་པ་བསྐོར་ཞིང་བསྟན་པ་མཛད་དོ། །གང་ཡང་ཐུབ་པ་དགུང་ལོ་བརྒྱད་ཅུ་རྩ་གཉིས་ཀྱི་བར་དུ་འཚོ་ཞིང་བཞེས་སོ། །དེ་ལྟར་ངོ་མཚར་རྨད་དུ་བྱུང་བ་སངས་རྒྱས་ཀྱི་མཛད་པ་རྣམ་པ་གསུམ་གྱིས། མཐར་འབྲས་བུ་རྫོགས་པའི་བྱང་ཆུབ་ཏུ་སངས་རྒྱས་པའི་མཛད་པ་བསྟན་ཏོ། །དེའི་གོང་དུ་བྱ་དཀའ་བའི་སྤྱོད་པས་ཐུབ་པའི་དབང་པོའི་གསུང་རབ་འདི་ཡང་དག་པར་བསྒྲུབ་པའི་མཛད་པ་སྟོན་ཏོ། །དེའི་གོང་དུ་བྱང་ཆུབ་ཏུ་ཐུགས་བསྐྱེད་ཅིང་བརྩེ་བ་ཆེན་པོས་ཞིང་འདི་བཟུང་བའི་མཛད་པ་བསྟན་ཏོ། །དེ་ལྟར་རྣམ་པ་གསུམ་གྱིས། ངེད་ཀྱིས་སྟོན་པ་དེ་བཞིན་གཤེགས་པ་འཇིག་རྟེན་དུ་བྱོན་པའི་མཛད་པའི་རིམ་པ་དག་འགོ་སྨོས་པའི་ཚིག་གིས་བརྗོད་པ་ཡིན་ལ། དེའི་གོང་དུ་བརྗོད་པའི་རྒྱུ་མཚན་རྣམ་པ་བདུན་དང་བཅས་སྟེ་བསྟན་པ་ལགས་སོ། །དེ་ལྟ་བུའི་སངས་རྒྱས་ཀྱི་མཛད་པ་དང༌། སངས་རྒྱས་ཀྱི་མཐུ་དང་སངས་རྒྱས་ཀྱི་རྣམ་པར་རོལ་པ་དང༌། བསམ་གྱིས་མི་ཁྱབ་པའི་ཡུལ་དེ་དག་ཞིབ་མོ་དང༌། རྒྱས་པར་ནི་མཚན་ཉིད་དང་ལྡན་པའི་བླ་མ་དམ་པའི་དྲིན་ཐོབ་ཅིང༌། སྟོན་པའི་གསུང་རབ་རྒྱ་མཚོ་ཉིད་ཀྱིས་རྗེས་སུ་འབྲངས་ནས། ཡང་དག་པའི་ཤེས་རབ་ཀྱིས་མིག་དང༌། ཕྱིན་ཕྱི་མ་ལོག་པའི་བློ་གྲོས་ཀྱིས་རྟོགས་ཤིང་ཁོང་དུ་ཆུད་པར་བྱས་ཏེ། ཇི་སྲིད་སེམས་ཅན་གྱི་ཁམས་དང༌། ཆོས་ཀྱི་དབྱིངས་དང༌། དེ་བཞིན་ཉིད་མཉམ་ཞིང༌། སྐྱོན་ཐམས་ཅད་དང་བྲལ་བ་དང༌། ཡོན་ཏན་མཐར་ཕྱིན་པ་དང༌། ལྷུན་གྱིས་གྲུབ་ཅིང་རྒྱུན་མི་འཆད་པར་གཙང་བ་དང་དམ་པའི་བདག་དང༌། བདེ་བ་དང༌། རྟག་པའི་སྐུ་མྱ་ངན་ལས་མི་འདའ་བ་དང༌། ཆོས་ཀྱི་འཁོར་ལོ་ནུབ་པར་མི་འགྱུར་བ་དང༌། རྒྱལ་སྲས་དགེ་འདུན་གྱི་ཚོགས་རྒྱུན་མི་འཆད་ཅིང༌།

འགྲོ་བ་ཐམས་ཅད་ཀྱི་འདྲེན་པ་ཁོ་ནར་བཞུགས་པ་ཉིད་དུ་རིག་པར་བྱ་བས་

གངས་ཅན། འདི་ནི་དགེ་སྦྱོང་བསོད་ནམས་པ་ཆོས་དང་ལྡན་པའི་གཏམ་ཅི་འབྱོར་པ་དག་ལགས་སོ། །ཨེ་མ་ཧོ། འཛམ་གླིང་བྱང་ཕྱོགས་རི་རྒྱུད་འདི་རུ། ཤཱཀྱ་སེངྒེའི་བསྟན་པ་རྒྱས་པའི་ཚེ། །ཆོག་ཤེས་སྦྱངས་སྡོམ་འཕགས་པའི་རྩལ་རྫོགས་ཤིང༌། །ཚངས་སྤྱོད་ཆོས་སྒྲ་སྒྲོག་ལ་ཡི་རང་ངོ༌། །ངོ་མཚར་གནས་འདིར་དང་བའི་སེམས་བསྐྱེད་ནས། །སྙན་པའི་ཚིག་གིས་དོན་འདི་བརྗོད་པའི་མཐུས། །འགྲོ་རྣམས་གོ་འཕངས་གྱ་ནོམ་སྐལ་ལྡན་ཞིང༌། །མཐར་ཕྱིན་རྒྱལ་བའི་མཛོད་ལ་དབང་བསྒྱུར་ཤོག །ངེད་ཀྱིས་སྟོན་པ་ཡང་དག་པ་རྫོགས་པའི་སངས་རྒྱས་འགྲོ་བའི་བླ་མ་དམ་པ་དེས། འཇིག་རྟེན་དུ་བྱོན་པའི་མཛད་པའི་རིམ་པ་མདོར་བསྡུས་པ། དོན་གྲུབ་དགའ་སྟོན་གྱི་བསྟི་ཞེས་བྱ་བ། ཤཱཀྱའི་དགེ་སློང་བསོད་སྙོམས་པ་ཤེས་རབ་དཔལ་གྱིས་ཡི་གེར་བྲིས་ལ། བཀྲ་ཤིས་ཤིང་རྟག་ཏུ་དགེ་བར་གྱུར་ཅིག། ཡི་གེར་བཀོད་པའི་སྒྲོས་འདི་ཡུལ་སྐད་དང༌། གང་གིས་རྗེས་སུ་འབྲངས་པ་མ་ཡིན་ཏེ། ཐུབ་པའི་དབང་པོ་ཉིད་ཀྱི་བཀའ་ལུང་གཙུག་ལག་ལས་ཇི་ལྟར་བྱུང་བ་དང་ཚུལ་མཐུན་པ་བགྱིས་པས། ཚིག་གི་སྒྲོས་གཞན་གྱིས་མི་སླད་པ་དང༌། ཚིག་ཤད་གྱིས་དབང་བསྐལ་ཅི་དགར་མི་བྱ་བར། ཚིག་ཁྲིད་དང༌། ཚིག་ཤད་དང༌། ཚིག་ཕྲག་ཕྱེད་པ་དང༌། གཅིག་ཤད་དང་གཉིས་ཤད་དང༌། བཞི་ཤད་འདི་ཇི་ལྟར་ཕྱེ་བ་བཞིན་དུ་སློབ་མ་རྣམས་ཀྱིས་ཀྱང༌། འདི་ཁོ་ན་ལྟར་འབྲི་བ་བཞུགས་སོ། །ཞུ་དག། ཤུབྷོཾཿདགེའོ།། །། ༄། །རྗེའི་ཚིག་གསུམ་གནད་ཀྱི་གདམས་པ།། ལྷུན་གྱིས་གྲུབ་ཅིང་འདུས་མ་བྱས། །སྤྲོས་པའི་མཚན་མ་མི་མངའ་ཞིང༌། །དག་པ་གཉིས་ལྡན་ཆོས་ཀྱི་སྐུ། །རིན་ཆེན་བླ་མའི་ཞབས་ལ་འདུད། །དེ་ཡི་ཞལ་ནས་ལེགས་གསུངས་པ། །བདུད་རྩི་གནད་ཀྱི་མན་ངག་འདི། །གུས་བསྟེན་སློབ་མས་སྐུལ་ཕྱིར་ནི། །བརྩེ་བས་མན་ངག་གསུང་བཞིན་བྲི། བུ་གཅིག་གུས་པས་ཚུར་ཉོན་དང༌། །རྙེད་དཀའ་བའི་དལ་འབྱོར་ཐོབ་པ་འདི། །མི་རྟག་རྩྭ་ཁའི་ཟིལ་པ་འདྲ། །དེ་ཕྱིར་ཚེ་འདིའི་འདུན་པ་སྤོངས། །རིགས་དྲུག་འཁོར་བའི་དུ་ཁཿལ། །མེ་དོང་ལྟ་བུར་བསམས་ལགས་ནས། །དེ་ལས་ཐར་བྱེད་དམ་པའི་ཆོས། །གནས་ལུགས་དོན་ལ་གོམས་པར་མཛོད། །འཁོར་བའི་རྒྱུད་ལས་ཐར་ལགས་ཀྱང༌། །བརྩེ་བའི་མ་རྣམས་བོར་ལགས་ན། །ཉན་རང་དམན་པའི་བྱང་ཆུབ་ཡིན། །སེམས་གསུམ་འབྲལ་མེད་སྒོམ་ཞིག་གསུངས། །ཚེ་འདི་དོན་ཆེན་སྒྲུབ་ལགས་ན། །ཚད་ལྡན་བླ་མ་རིན་ཆེན་གྱི། །ཅི་གསུང་བཀའ་བཞིན་བསྒྲུབ་པ་ཡིན། །དངོས་གྲུབ་འབྱུང་གིས་མོས་གུས་གྱིས། །རང་གཞན་དོན་འབྱུང་རྫོགས་སངས་རྒྱས། །སྒྲུབ་བྱེད་གནད་ཀྱི་མན་ངག་ནི། །ཟུང་འཇུག་ལམ་གྱི་མཆོག་གྱུར་པ། །ཚིག་གསུམ་གནད་ཀྱི་མན་ངག་འདི་ལྟར་བྱ་གསུང༌།

སངས་རྒྱ་རྣམས་ཀྱི་གཞུང་ལམ་འདི། །ཚེ་འདིའི་ལྟོས་ཐག་བཅད་ནས་ཀྱང༌། །ཉམས་ལེན་འབྲས་མེད་བརྩོན་འགྲུས་ཀྱིས། །སྙིང་ལ་ཞོག་གཅིག་སྐྱེས་བུ་རྣམས། །འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་ནས། འོ་སྐོལ་གྱི་སྟོན་པ་ཐུབ་པ་ཆེན་པོ་མངོན་པར་རྫོགས་པར་སངས་རྒྱས་ནས། སེམས་ཅན་གྱི་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ཡིན། ཆོས་དེ་རྣམས་ཉམས་སུ་ལེན་པ་ལ་ཚུལ་བསམ་གྱིས་མི་ཁྱབ་པ་ཅིག་གསུངས་ན་ཡང་མདོར་བསྡུས་ནས། པཎྜི་ཏ་སྒྲོ་འདོགས་ཕྱི་ནས་གཅོད་པ་དང༌། ཀུ་སཱ་ལི་སྒྲོ་འདོགས་ནང་ནས་གཅོད་པ་གཉིས་ཡིན་སྟེ། དེ་ཡང་པཎྜི་ཏ་སྒྲོ་འདོགས་ཕྱི་ནས་གཅོད་པ་བྱ་བ་སྟེ། བཤད་པའི་བླ་མ་མང་པོ་བསྟེན། བཀའ་བསྟན་བཅོས་སམ་མདོ་སྡེ་དང༌། རྒྱུད་སྡེ་རྣམས་ལ་ཐོས་བསམ་གྱིས་ཤེས་བྱ་བསྐྱངས་པས་ནམ་ཞིག་ན། ཆོས་རྣམས་ནམ་མཁའ་ཕྱིས་བརྟས་ཆོས་སུ་འགྲོ་བར་གསུངས་པ་མི་འདུག་པས། བསྒོམས་པ་མེད་ཀྱང་ཅི་ཞིག་ལྟར་ལ་ཤེས་པ་ཁ་ནང་དུ་ལོག་སྟེ་སེམས་ལྷན་ཅིག་སྐྱེས་པའི་དོན་རྟོགས་ནས་རྟོག་པ་འཆར་བ་ཡང་ཡོད་པར་འདུག་གསུང༌། གཉིས་པ་ཀུ་སཱ་ལི་སྒྲོ་འདོགས་ནང་ནས་གཅོད་པའི་ལུགས་ནི། ཆོས་མང་པོ་གཅིག་ཐོས་བསམ་མ་བྱས་ཀྱང༌། བླ་མ་དམ་པ་གཅིག་དང་མཇལ། མོས་གུས་བྱས་ཏེ་གསུང་རྡོག་པོ་གཅིག་ཙམ་ལ་གཙིགས་སུ་བྱས་ནས་བསྒོམས་པས། བླ་མའི་བྱིན་རླབས་དང་རང་གི་མོས་གུས་ཀྱི་ཤུགས་ཀྱིས་རང་གི་སེམས་ལྷན་གཅིག་སྐྱེས་པ་སྐྱེ་འཆི་མེད་པའི་དོན་རྟོགས་དེ། རྟོགས་པ་ཕུན་སུམ་ཚོགས་པ་ཤར་བའི་དུས་སུ། བཀའ་སྡེ་སྣོད་ཀྱི་དོན་མ་ལུས་པ་ཁོང་དུ་ཆུད་བཅིང་སྣང་བ་དཔེ་ཆར་འཆར་བ་ཡིན། དེ་ཙ་ན་པཎྜི་ཏ་མང་པོས་མཐའ་བསྐོར་ཡང༌། ཆོས་ཀྱི་ལན་འདེབས་པ་ལ་ཐོགས་པ་མེད་ཅིང་ཉམ་ང་མེད་པ་འབྱུང༌། དེ་ལ་སྒོམ་འབྱུང་གི་ཤེས་རབ་ཟེར་བ་ཡིན་ལ། རྣལ་འབྱོར་པ་སེང་གེ་ལྟ་བུ་བྱ་བ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌།

འོ་ན་དེ་ལྟ་བུ་རང་ཨེ་ཡོད་དམ་སྙམ་ན་ཡོད་དེ་སློབ་དཔོན་བིརྺ་པ་ལྟ་བུའམ། ཏོག་རྩེ་ལྟ་བུ་ཡིན། བླ་མ་ནཱ་རོ་པས་ཏིལླི་པ་མཉེས་པར་བྱས་པ་ལ་བརྟེན་ནས། ནཱ་རོ་པའི་ཐུགས་ལ་ཚིག་དོན་མ་ལུས་པ་དུས་གཅིག་ལ་འཁྲུངས་པ་ཡིན་གསུང༌། དེ་ལྟར་ལུགས་གཉིས་ལས་འོ་སྐོལ་གྱི་བཀའ་བརྒྱུད་རིན་པོ་ཆེ་འདི་ཀུ་སཱ་ལི་སྒྲོ་འདོགས་ནང་ནས་གཅོད་པའི་ལུགས་ཡིན་གསུང༌། དེ་ཡང་ངེད་ཀུ་སཱ་ལི་པ་ཡིན་ཟེར་ནས། གདམས་ཆུང་འགའ་རེ་ཡི་གེར་བྲིས་ནས། དེ་དར་གྱིས་དཀྲིས། མཆན་ཁུང་བསེ་དྲི་ཁ་ཤོས་གཅིག་ཏུ་བཅུག་ནས། འདི་ན་སུ་ལ་ཡང་མེད་པའི་གདམས་པ་ཡོད་པ་ཡིན་ཟེར་བ་དེ་ལ་ཀུ་སཱ་ལི་པ་མི་ཟེར། འོ་ན་གང་ཡིན་ན་རྗེ་རིན་པོ་ཆེའི་ཞལ་ནས། ཆོས་གཅིག་ཉམས་སུ་བླངས་པས་འཁོར་འདས་ཀྱི་ཆོས་ཐམས་ཅད་ལ་གོ་རྟོགས་སྐྱེ་བ་གཅིག་བྱུང་ན་དེ་ཀུ་སཱ་ལི་པ་བྱ་བ་ཡིན་གསུང༌། ཆོས་གཅིག་ཉམས་སུ་བླངས་ན་འཁོར་འདས་ཀྱི་ཆོས་ཐམས་ཅད་གོ་ནུས་པའི་ཆོས་དེ་གང་ཡིན་སྙམ་ན། བླ་མ་རིན་པོ་ཆེའི་ཞལ་ནས། དེ་ཚིག་ཉུང་ལ་དོན་འདྲིལ་བ་ཉམས་སུ་བླང་བདེ་བ། ཚིག་རྡོག་པོ་གསུམ་ལས་མེད་ཀྱིས་ཁྱེད་ཀྱིས་འདི་བློ་ལ་ཟུང་ལ་ཉམས་སུ་ལོངས་གསུང༌། དེ་གང་ཡིན་ན། ལུས་འདི་ཙུག་སྡོད་ལ་སེམས་འདི་ཙུག་ཞོག་དང༌། ཡོན་ཏན་འདི་འདྲ་ཞིག་སྐྱེ་ཡིས་བྱ་བ་གསུམ་པོ་འདི་ལས་མེད་པ་ཡིན་གསུང༌། འདི་ལ་ཡང་སངས་རྒྱས་ཀྱི་ཆོས་རེ་རེ་ལུས་སེམས་ཀྱི་བཞག་ཐབས་མི་འདྲ་བ་རེ་རེ། དེ་རྣམས་ལ་ཡོན་ཏན་གྱི་སྐྱེ་ཚུལ་ཐ་དད་པ་རེ་རེ་སྟེ་བསམ་གྱིས་མི་ཁྱབ་པ་གཅིག་གསུངས་པ་ཡིན་ཏེ། ད་རེས་ཕྱག་རྒྱ་ཆེན་པོ་ལྔ་ལྡན་ལྟ་བུ་གཅིག་ལ་མཚོན་ན། གསུམ་ཡིན་ཏེ། དངོས་པོའི་གནས་ལུགས་དང༌། ལམ་ཉམས་སུ་ལེན་པའི་ཐབས་དང༌། འབྲས་བུ་སྐྱེ་བའི་ཚུལ་དང་གསུམ་ལས། དངོས་པོའི་གནས་ལུགས་ནི་ལུས་འདི་གདོད་མ་ནས་དཔའ་བོ་མཁའ་འགྲོའམ་ད་ལའི་རང་བཞིན་སངས་རྒྱས་གཅིག་ཡིན་ཏེ། གསང་བ་འདུས་པ་ལས། ས་ཆུ་སྤྱན་དང་མ་མཱ་ཀཱི། །དཀར་དང་སྒྲོལ་མ་ཞེས་བྱ་བ། །མེ་དང་རླུང་དུ་རབ་ཏུ་གྲགས། །རྡོ་རྗེ་སྐྱེ་མཆེད་ཉིད་དག་ཀྱང༌། །བྱང་ཆུབ་སེམས་པའི་ད་ལའི་མཆོག

།ཅེས་གསུངས་པས་ཤེས་ལ། སེམས་ཀྱི་རང་བཞིན་ནི་གདོད་མ་ནས་རྣམ་པར་དག་པའི་ཆོས་ཀྱི་སྐུ་སངས་རྒྱས་ཡིན་ཏེ། འདའ་ཀ་ཡེ་ཤེས་ནས། སེམས་རྟོགས་ན་སངས་རྒྱས་ཡིན་པས། སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ། །གསུངས་པ་ཡིན། ལུས་སེམས་གཉིས་ཀྱི་གནས་ལུགས་འདི་རྟོགས་ན་སངས་རྒྱས་ཡིན་ལ། མ་རྟོགས་ན་འཁོར་བའི་སེམས་ཅན་ཡིན་ཏེ། དབུ་མ་ནས། འཁོར་བ་དང་ནི་མྱ་ངན་འདས། །གཉིས་སུ་ཡོད་པ་མ་ཡིན་ཏེ། །འཁོར་བའི་མཚན་ཉིད་ཤེས་པ་ལ། །མྱ་ངན་འདས་ཞེས་བརྗོད་པ་ཡིན། །གསུངས་པས། གནས་ལུགས་དེས་མ་ཕན་པར་དེ་མངོན་དུ་གྱུར་པར་བྱེད་པ་ལ། ལམ་ཐབས་ཉམས་སུ་བླངས་པའི་རིམ་པ་གསུངས་པ་ཡིན་པས། ལུས་འདི་ཙུག་སྡོད་ལ། སེམས་འདི་ཙུག་ཞོག་དང༌། ཞེས་པ་འདི་གསུངས་པ་ཡིན། འོ་ན་ལུས་ཅི་ཙུག་འཇོག་པ་ཡིན་སྙམ་ན། བླ་མས་བསྟན་པ་འདི་ཙུག་འཇོག་པ་ཡིན། བླ་མས་བསྟན་པ་གང་ཡིན་ན། བསམ་གཏན་གྱི་འཁྲུལ་འཁོར་གནད་བརྒྱད་དང་ལྡན་པར་འཇོག་པ་ཡིན་ཏེ། རྐང་པ་དཀྱིལ་ཀྲུང་བཅའ་བ་དང༌། ལག་པ་མཉམ་བཞག་བྱ་བ་དང༌། སྒལ་ཚིགས་སྲང་བ་དང༌། ཡང་མགྲིན་པ་དགུ་བར་བྱ། མིག་སྣ་རྩེར་དབབ། ལྕེ་རྐན་ལ་སྦྱར། དབང་པོ་ཐུར་དུ་འཆང་བ། དཔུང་པ་རྒོད་གཤོག་བཞིན་ཡངས་པར་བྱ་སྟེ། ལུས་གནད་བརྒྱད་པོ་དེ་ལས་མ་གཡོས་པར་སྡོད་པ་དེ་ལ་ལུས་འདི་ཙུག་སྡོད་བྱ་བ་ཟེར་བ་ཡིན་གསུང༌། སེམས་འདི་ཙུག་ཞོག་དང་བྱ་བ་སེམས་ཅི་ཙུག་འཇོག་པ་ཡིན་སྙམ་ན། སེམས་བླ་མས་བསྟན་པ་དེ་ཙུག་འཇོག་པ་ཡིན་ཏེ། གང་ཡིན་ན་ཕྱག་རྒྱ་ཆེན་པོ་ལྔ་ལྡན་དུ་འཇོག་པ་ལ་ཟེར་བ་ཡིན་པས་ལུས་དེ་ཙུག་གཏད་ནས། དང་པོ་བྱམས་པ་དང་སྙིང་རྗེ། བྱང་ཆུབ་ཀྱི་སེམས་ཀྱི་སྟེང་དུ་མ་ཡེངས་པར་སིང་ངེ་འཇོག་པ་ཡིན། གཉིས་པ་དེའི་རྗེས་ལ་རང་གི་ལུས་ཡི་དམ་གྱི་ལྷའི་སྟེང་དུ་བརྒྱན་ལ་སོགས་པ་གསལ་བར་འཇོག་པ་ཡིན། གསུམ་པ་དེའི་རྗེས་ལ་ལུས་ཁོང་སྟོང་སྙིང་པད་མ་འདབ་མ་བརྒྱད་ཀྱི་ལྟེ་བ་ལ་རྩ་བའི་བླ་མ་གསལ་བར་བསྒོམ།

བཞི་པ་བློ་སྔ་ཕྱིའི་བར་དེར་བླ་མས་བསྟན་པ་བཞིན་དུ་སེམས་དེ་བཞིན་ཉིད་མ་བཅོས་པའི་ངང་དུ་འཇོག་པ་ཡིན་ཏེ། དེ་ལྟར་བཞག་པས་སེམས་རྣམ་པར་མི་རྟོག་པ་དེའི་ངང་དུ་གནས་ཀྱིན་འདུག་ན། དེ་སྐྱེ་བ་མེད་པའི་སྒོ་བྱེ་བ་ཡིན་པས། དེ་ལ་དགའ་བ་མི་བྱ་བ་བར་གནས་ཚད་དུ་བཞག དེ་ལ་མི་གནས་པར་རྣམ་རྟོག་སྣ་ཚོགས་སུ་སྐྱེ་ན་འགག་པ་མེད་པའི་སྒོ་བྱེ་བ་ཡིན་པས། དེ་ལ་མི་དགའ་བ་མི་བྱ་བར་བྱང་ཆུབ་ཀྱི་སེམས་དང༌། ཡི་དམ་དང་བླ་མ་བསྒོམ་མོ། །སེམས་མི་རྟོག་པ་ལ་མི་གནས་པར་རྟོག་པ་སྐྱེ། རྟོག་པ་ལ་ཡང་མི་གནས་པར་འཕྲོ་ན། གནས་པ་མེད་པའི་སྒོ་བྱེ་བ་ཡིན་པས། ཆགས་སྡང་མི་བྱ་བར་གང་བྱུང་ཡོན་ཏན་དུ་ཤེས་པར་བྱས་ལ། སེམས་མ་བཅོས་པ་ལ་བཞག ལྔ་པ་བསྔོ་བ་ཞེ་ཐག་པ་ནས་བྱ། དེ་སེམས་འདི་ཙུག་བྱ་བྱ་བ་ཡིན། དེ་ལྟར་ལམ་ལྔ་ལྡན་ཉམས་སུ་བླངས་པས། འབྲས་བུའི་འབྱུང་ཚུལ་ནི། ཡོན་ཏན་འདི་འདྲ་གཅིག་སྐྱེ་ཡིས་བྱ་བ་ཡིན་གསུང༌། ཡོན་ཏན་ཅི་འདྲ་གཅིག་སྐྱེ་ན་བླ་མས་བསྟན་པའི་ལུས་སེམས་གཉིས་ཀྱི་དགེ་སྦྱོར་སྐྱེ་བ་དེ། དེ་ཡང་དང་པོ་ལུས་དེ་ལྟར་བཞག་པས་ལུས་ཀྱི་ཡོན་ཏན་གཅིག་སྐྱེ། རྐང་པ་དཀྱིལ་ཀྲུང་བཅས་པས་ཟས་མི་འཇུ་བ་མི་འོང༌། ཁ་སྨྲས་ཀྱི་བར་དུ་མི་ཚུགས། གནད་དེས་ས་རླུང་ལ་གནད་དུ་འགྲོ་ཞིང༌། ས་རླུང་དབང་དུ་འདུ་བའི་ཡོན་ཏན་འབྱུང་བ་དང༌། ལག་པ་མཉམ་བཞག་བྱས་པས། མེ་རླུང་ལ་གནད་དུ་འགྲོ་ཞིང༌། མེ་རླུང་དབང་དུ་འདུ་བའི་ཡོན་ཏན་འབྱུང་བ་དང༌། གནད་དེས་བདེ་བའི་ཏིང་ངེ་འཛིན་འབྱུང་བ་ཡིན། ཚིགས་སྲང་པ་དང༌། དཔུང་པ་ཡངས་པར་བྱས་པས། ཁྱབ་བྱེད་ཀྱི་རླུང་ལ་གནད་དུ་འགྲོ་ཞིང་དབང་དུ་འདུས་རླུང་རང་གནས་སུ་ཚུད་པས། རྩ་ཟུག་རླུང་ཟུག་སྙིང་ཟུག་ཡོང་བའི་སྐྱོན་མི་འབྱུང་པ། མགྲིན་པ་དགུ་བར་བྱས་པས་རྩེ་མགོ་མནན་པས། རླུང་གི་རླུང་ལ་གནད་དུ་འགྲོ་ཞིང༌། དབང་དུ་འདུས་པའི་ཡོན་ཏན་འབྱུང༌། མི་རྟོག་པའི་ཏིང་ངེ་འཛིན་སྐྱེའོ།

རླུང་གིས་རླུང་ལ་གནད་དུ་འགྲོ་ཞིང༌། དབང་དུ་འདུས་པའི་ཡོན་ཏན་འབྱུང༌། མི་རྟོག་པའི་ཏིང་ངེ་འཛིན་སྐྱེའོ། ལྕེ་རྐན་ལ་སྦྱར་བ་དང༌། དབང་པོ་ཐུར་དུ་འཕྱང་པས། ཆུ་རླུང་ལ་གནད་དུ་འགྲོ་ཞིང་དབང་དུ་འདུས་པ་ཡིན། ཁ་ཆུ་སྣེ་ཆུ་མི་འབྱུང་ངོ༌། །མིག་སྣ་རྩེར་ཕབ་པས་ནམ་མཁའི་རླུང་ལ་གནད་དུ་འགྲོ་ཞིང༌། དབང་དུ་འདུས་པ་ཡིན། དེས་གསལ་བའི་ཏིང་ངེ་འཛིན་སྐྱེའོ། །ཡང་འཁྲུལ་འཁོར་དེ་ལ་གནས་པས་ལུས་ངག་མི་དགེ་བ་བདུན་སྤོངས་པས། སྤོང་བ་བདུན་གྱི་ཚུལ་ཁྲིམས་འོང་སྟེ། ལྷག་པ་ཚུལ་ཁྲིམས་ཀྱི་བསླབ་པར་འོང༌། ལུས་གནད་དེས་རྟོག་པ་གཞན་དུ་མ་སྤངས་པས་ལྷག་པ་སེམས་ཀྱི་བསླབ་པར་འོང༌། ལུས་སེམས་གཉིས་སྟོང་པར་ཤེས་པའི་ལུས་གནད་རེ་ལ། ཡོན་ཏན་དང་སྐྱོན་སྐྱེད་པར་ཤེས་པའི་དུས་སུ་ལྷག་པ་ཤེས་རབ་ཀྱི་བསླབ་པར་འོང་གསུང༌། ཡང་འཁྲུལ་འཁོར་ལ་གནད་དུ་བསྣུན་པས་གནས་སྐབས་དང་མཐར་ཐུག་ཐམས་ཅད་དུ། བྱང་ཆུབ་སྙིང་པོ་ལ་བྱོན་ནས་སངས་རྒྱས་པའི་འཁྲུལ་འཁོར་ནས་བཟུང་ནས། ཐ་མ་གཉིད་ལོག་པའི་ལུས་གནད་ཀྱི་བར་དུ་ལུས་གནད་ཐ་དད་པའི་སྒོ་ནས་སེམས་ཅན་གྱི་དོན་འབྱུང་བ་ནི་སྤྲུལ་པའི་སྐུ་ཡིན། ལུས་གནད་དེས་ལུས་ལ་ཐིག་ལེ་གནས་པས། རང་བཞིན་བདེ་བ་ཆེན་པོར་ལོངས་སྤྱོད་པའི་ལྷར་ཤར་བའི་སྒོ་ནས་སེམས་ཅན་གྱི་དོན་འབྱུང་བ་ནི་ལོངས་སྤྱོད་རྫོགས་པའི་སྐུ་ཡིན་ལ། འཁྲུལ་འཁོར་དེ་ལ་གནད་དུ་བསྣུན་པས། སེམས་སྤྲོས་པ་མཐའ་ཐམས་ཅད་དང་བྲལ་བ་ཆོས་ཀྱི་སྐུར་རྟོགས་པ་ནི། ཆོས་ཀྱི་སྐུའི་སངས་རྒྱས་ཡིན་ཏེ། འཇམ་དཔལ་ནས། རྡོ་རྗེ་དཀྱིལ་ཀྲུང་རྫོགས་སངས་རྒྱས། །ཞེས་གསུངས་པ་དེ་ལྟ་བུ་ཡིན་གསུང༌། དེ་ནས་སངས་རྒྱས་སངས་རྒྱས་པའི་དུས་སུ་ཡང་ལུས་གནད་དེ་ཉིད་ཀྱིས་དོན་གྲུབ་པར་མཛད་ལ་ཡིན། དེའི་དུས་སུ་ཕྱག་གཡས་པ་ནམ་མཁའ་ལ་མ་བསླང་སྟེ། ས་གནོན་མཛད་ནས་སངས་རྒྱས་པ་ཡིན་ཏེ། དེ་ལ་དགོས་པ་ཁྱད་པར་ཅན་གཅིག་ཡོད་པར་འདུག་གསུང༌།

དེས་མྱ་ངན་ལས་འདས་པའི་ཆོས་ཐམས་ཅད་ལུས་གནད་དུ་གོ་བ་བྱ་བ་དེ་ལྟ་བུ་ཡིན་ལ། ཡང་ལུས་གཡས་སུ་ཡོ་ན་ཞེ་སྡང་སྐྱེ་ཞིང་ཕོ་གདོན་གྱིས་བར་དུ་གཅོད། གཡོན་དུ་ཡོ་ན་ཆགས་པ་སྐྱེ་ཞིང་མོ་གདོན་གྱིས་བར་དུ་གཅོད། རྒྱབ་ཏུ་དགྱེ་ན་ཀླུ་བཙན་གྱིས་བར་དུ་གཅོད། མདུན་དུ་དགུ་ན་གཏི་མུག་སྐྱེ་ཞིང་ས་བདག་གིས་བར་དུ་གཅོད། དེ་ལྟར་དུག་གསུམ་སྐྱེད་པས་ལུས་ངག་ཡིད་གསུམ་གྱིས་ལ་སོགས་པས། རིགས་དྲུག་ཏུ་རྟེན་འབྲེལ་བཅུ་གཉིས་ཀྱི་ཚུལ་དུ་འཁོར་བར་འཁྱམས་པར་ཤེས་པ་ནི་འཁོར་བའི་འདུག་ལུགས་གོ་བ་ཡིན་ཏེ། མཚན་བརྗོད་ལས། ལུས་མེད་ལུས་དེ་ལུས་ཀྱི་མཆོག །ལུས་ཀྱི་མཐའ་ནི་རྟོགས་པ་པོ། །ཞེས་གསུངས་པ་ཡང༌། དེ་ལྟ་བུ་ཡིན་གསུང༌། དེས་ན་ལུས་གནད་རེ་རེས་འཁོར་འདས་ཀྱི་བྱུང་ཚུལ་ཐ་དད་པ་བསྐྱེད་པར་ཤེས་པའི་དུས་སུ། གསང་བ་རྟེན་འབྲེལ་ལུས་གནད་ཤེས་པ་བྱ་བར་འོང༌། ཡང་དེར་འཁྲུལ་འཁོར་གྱི་ཡོན་ཏན་ཐོབ་པས་འཁྲུལ་འཁོར་གྱི་དངོས་གྲུབ་བྱ་བ་ཡོང་བ་ཡིན་གསུངས། དེ་ཙ་ན་འཁོར་འདས་ཀྱི་ཆོས་ཐམས་ཅད་ལུས་གནད་ཀྱི་འཁོར་ལོ་གཅིག་པུ་གོ་བས་ཆོས་ཐམས་ཅད་གོ་བ་ཡིན་པས་ཆོས་ཆུང་བ་མིན་གསུང༌། ནང་རྟེན་འབྲེལ་ལུས་ཀྱི་འཁྲུལ་འཁོར་དུ་གོ་བའི་དུས་སུ། དགེ་སྦྱོར་ཅི་བྱས་པ་ཐམས་ཅད་ལུས་གནད་དུ་གོ་བ་དང༌། ཕྱིའི་སྣང་བ་ཐམས་ཅད་ལུས་གནད་དུ་གོ་བ་སྟེ། བསམ་པ་དེས་གསང་བ་རྟེན་འབྲེལ་ལུས་བྱིན་གྱི་རླབས་ནས་ལུས་དེ་འཁྲུལ་འཁོར་གྱི་ལུས་སམ། རྟེན་འབྲེལ་གྱི་སྐུ་བྱ་བ་གཅིག་ཏུ་གྱུར་པའི་དུས་སུ། ལྟ་སྟངས་ལ་སོགས་ལུས་ཀྱི་གནད་རེ་རེས་སེམས་ཅན་གྱི་གནད་རེ་རེས་སེམས་ཅན་གྱི་དོན་མང་པོ་འགྲུབ་པ་དང༌། རང་གི་ལུས་མཐོང་བ་ཙམ་གྱིས་གཞན་གྱི་ཡོན་ཏན་བསྐྱེད་བཅིང་སྐྱོན་སེལ་བར་ནུས་པ་འབྱུང་གསུང༌། གསང་བ་རྟེན་འབྲེལ་སྣང་བ་བྱིན་གྱིས་རླབས་པའི་དུས་སུ། རྡོ་རྗེ་ལུས་ཀྱི་གནས་ལུགས་མངོན་དུ་གྱུར་པ་ཡིན་བྱ་བའི་སྙན་པ་བྱུང་ནས།

གཞན་གྱི་བསྙེན་བཀུར་བྱེད་པ་འོང༌། འཁྲུལ་འཁོར་གཙིགས་སུ་བྱེད་པའི་འཁོར་འདུས་ནས་རང་གི་དོན་གྲུབ་འོང་བ་དང༌། གང་ཏུ་ཕྱིན་པ་ཐམས་ཅད་དུ་འཁྲུལ་འཁོར་གྱི་འཕྲིན་ལས་བཞིའི་སྒོ་ནས་སེམས་ཅན་སྨིན་གྲོལ་བྱེད་པ་འབྱུང་ཏེ། དེ་ཆོས་ཆེ་བ་ཡིན་གསུང༌། གཉིས་པ་སེམས་ལྔ་ལྡན་གྱི་སྟེང་དུ་བཞག་པའི་སྟོན་ནི། དང་པོ་བྱང་ཆུབ་ཀྱི་སེམས་ཀྱི་སྟེང་དུ་སེམས་བཞག་པའི་ཡོན་ཏན་ནི། བྱམས་སྙིང་རྗེ་བྱང་ཆུབ་སེམས་ཀྱི་རང་བཞིན་དུ་གྱུར་པའི་དུས་སུ། ཆགས་སྡང་ལ་སོགས་པའི་རྟོག་པས་མ་བཙེས་པར་ལུས་སེམས་བདེ་བ་ནི་བདེ་བ། གཞན་དོན་དུ་གསལ་བ་ནི་གསལ་བ། བྱང་ཆུབ་ཀྱི་སེམས་དེ་གསལ་ཀྱང་དེ་ལས་གཞན་པའི་རྟོག་པ་མེད་པ་ནི། མི་རྟོག་པར་འོང་གསུངས། ཡང་བསམ་པ་བྱང་ཆུབ་ཀྱི་སེམས་དེས་ཞེ་སྡང་ལ་སོགས་པའི་རྟོག་པ་སྤངས་པ་ནི་ཚུལ་ཁྲིམས་ཀྱི་བསླབ་པ། གཞན་དོན་དེའི་སྟེང་ན་སེམས་གནས་པ་ནི། ཏིང་ངེ་འཛིན་གྱི་བསླབ་པ་ཡིན། བསམ་པ་བཟང་པོ་རེ་རེས་འཕྲིན་ལས། བསམ་གྱིས་མི་ཁྱབ་པ་འགྲུབ་པར་ཤེས་པའམ། སེམས་སྟོང་པ་ཉིད་དོན་དམ་པ་བྱང་ཆུབ་ཀྱི་སེམས་ཀྱི་རང་བཞིན་དུ་རྟོག་པ་ནི་ལྷག་པ་ཤེས་རབ་ཀྱི་བསླབ་པར་འོང་གསུང༌། ནང་རྟེན་འབྲེལ་བྱང་ཆུབ་ཀྱི་སེམས་ཀྱི་བསམ་པ་དེས། གསང་བ་རྟེན་འབྲེལ་ལུས་བྱིན་གྱིས་བརླབས་པ། རྡོ་རྗེའི་ལུས་དེ་ཉིད་ཀུན་རྫོབ་བྱང་སེམས་ཐིག་ལེས་གང་བས་ལུས་བདེ་བ་ཆེན་པོ་བྱང་ཆུབ་ཀྱི་སེམས་སུ་རོ་གཅིག་པ་དང༌། ཕྱིའི་སྣང་བ་ཐམས་ཅད་སྒྱུ་མར་འཆར་བ་དང༌། ལུས་མཐོང་བ་ཙམ་གྱི་ཕ་རོལ་གྱི་ཞེ་སྡང་ལ་སོགས་པ་ཞི་བར་ནུས་པ་དང༌། གཞན་བློ་གཏོད་ཅིང་བག་ཕེབས་པ་དང༌། བྱམས་སྙིང་རྗེ་བྱང་ཆུབ་ཀྱི་སེམས་སྐྱེ་བར་ནུས་པ་འབྱུང༌། གསང་བ་རྟེན་འབྲེལ་བྱང་ཆུབ་ཀྱི་ལུས་དེས། ཕྱི་རྟེན་འབྲེལ་སྣང་བ་བྱིན་གྱིས་བརླབས་ཏེ། བྱང་ཆུབ་ཀྱི་ཐུགས་འབྱོངས་པ་ཡིན་བྱ་བའི་སྙན་པའི་སྒོ་ནས་གཞན་བསྙེན་བཀུར་དང་ཞབས་ཏོག་བྱེད་པ་དང༌།

སེམས་གསུམ་ལ་གཙོར་བྱེད་པའི་འཁོར་འདུས་ནས་རང་གི་འཕྲིན་ལས་སྒྲུབ་པ་དང༌། གང་དུ་ཕྱིན་པ་ཐམས་ཅད་དུ་བྱམས་སྙིང་རྗེ་བྱང་ཆུབ་སེམས་ཀྱི་སེམས་ཅན་སྨིན་གྲོལ་བྱེད་པ་དང༌། སེམས་བསྐྱེད་ཞུ་བ་མང་པོ་འབྱུང་བ་དང༌། རིན་པོ་ཆེའི་བྱེ་བྲག་མང་པོ་འབུལ་བ་འབྱུང་གསུང༌། མཐར་ཐུག་སངས་རྒྱས་སྤྲུལ་པའི་སྐུར་བྱོན་ནས་འཁོར་བ་མ་སྟོངས་ཀྱི་བར་དུ་མཆོག་དང་སྐྱེ་དམན་པ་སྤྲུལ་པའི་སྒོ་ནས་སེམས་སྨིན་གྲོལ་བྱེད་པ་འབྱུང༌། ཡང་དོན་བྱེད་མཁན་དང་བྱ་རྒྱུ་དང་བྱས་པ་ལས་བྱུང་པའི་འབྲས་བུ་གསུམ་རང་གི་སེམས་ལ་སེམས་སྟོང་ཉིད་དུ་རྟོགས་པ་ནི་ཆོས་སྐུ་ཡིན་ལ། སྣང་བ་དང་སྟོང་པ་གཉིས་སུ་མེད་པར་བདེ་བ་ཆེན་པོར་ལོངས་སྤྱོད་པ་ནི་ལོངས་སྤྱོད་རྫོགས་པའི་སྐུ་ཡིན་སྟེ། བྱང་ཆུབ་སེམས་ཀྱི་རང་བཞིན་སྐུ། །དཔལ་ལྡན་རྡོ་རྗེ་འཆང་ལ་འདུད། །ཅེས་གསུངས་པ་ཡང་དེ་ལྟ་བུ་ལ་ཟེར་བ་ཡིན་གསུང༌། མ་སེམས་ཅན་མར་མ་ཤེས་པའི་དོན་དམ་པ་བྱང་ཆུབ་ཀྱི་སེམས་དེ་ཁོ་ན་ཉིད་མ་ཤེས་པས་མ་རིག་པ། དེས་བདག་གཞན་དུ་བཟུང་པས་ལས་བསགས་ནས་སྲིད་པ་གསུམ་དུ་འཁོར་བར་ཤེས་པའི་དུས་སུ་འཁོར་བའི་འདུག་ལུགས་ཤེས་པ་ཡིན། དེས་ན། རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན། དེས་ན་བྱང་ཆུབ་ཀྱི་སེམས་གཅིག་པུ་གོ་བས་འཁོར་འདས་ཀྱི་ཆོས་ཐམས་ཅད་གོ་བ་ཡིན་གསུང༌། སྡུད་པ་ལས། བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། །འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། །གསུངས་པ་ཡང་དེ་ལྟ་བུ་ཞིག་ལ་ཟེར་བ་ཡིན་གསུངས། གཉིས་པ་ཡི་དམ་གྱི་ལྷ་ལ་སེམས་བཞག་པའི་ཡོན་ཏན་གང་ཡིན་ནི། རང་གི་སེམས་ཡི་དམ་གྱི་ལྷ་རྒྱན་ཆ་ལུགས་ལ་སོགས་པ་གསལ་བའི་དུས་སུ་དགེ་སྦྱོར་ཅི་བྱས་པ་ཐམས་ཅད་ཀྱང་ལྷའི་རྣམ་པར་འཆར་བ་དང༌། ཕྱི་སྣང་བ་ཐམས་ཅད་ལྷར་འཆར་ཞིང་སྣོད་ཐམས་ཅད་གཞལ་ཡས་ཁང་དུ་འཆར་སྟེ།

དེ་ལྟར་རང་ལྷར་གསལ་བའི་དུས་སུ། ལུས་སེམས་གཉིས་བདེ་ཆེན་དུ་ཤར་བ་ནི་བདེ་བ་ལ། རང་ལྷར་གསལ་བ་ནི་གསལ་བ། རང་སེམས་ལྷའི་རྒྱན་ཆ་ལུགས་ལ་སོགས་པར་གསལ་ཀྱང་དེའི་རྗེས་སུ་རྟོག་པ་མི་འབྲང་པ་ནི་མི་རྟོག་པར་འོང་གསུང༌། ཡང་གསལ་བའི་དུས་སུ་ཐ་མལ་དང་ཞེ་སྡང་ལ་སོགས་པའི་རྟོག་པ་སྤངས་པ་ནི་ལྷག་པ་ཚུལ་ཁྲིམས་ཀྱི་བསླབ་པ། ལྷ་གསལ་བའི་སྟེང་དུ་སེམས་གནས་པ་ནི་ཏིང་ངེ་འཛིན་གྱི་བསླབ་པ། ཕྱག་མཚན་ལ་སོགས་པའམ་རྒྱན་ལ་སོགས་པ་རེ་རེས་འཕྲིན་ལས་ཐ་དད་པ་འགྲུབ་པར་ཤེས་པའི་ལྷ་སེམས་སྐྱེ་བ་མེད་པར་ཤེས་པ་ནི་ལྷག་པ་ཤེས་རབ་ཀྱི་བསླབ་པར་འོང་བ་ཡིན་གསུང༌། དེ་ལྟར་ན་ནང་རྟེན་འབྲེལ་སེམས་ཡི་དམ་ལྷར་གསལ་བའི་བསམ་པ་དེས། གསང་བ་རྟེན་འབྲེལ་ལུས་བྱིན་གྱིས་བརླབས་པའི་དུས་སུ། རྡོ་རྗེའི་ལུས་ལ་རྩ་དང་རླུང་དང༌། ཐིག་ལེ་དང་ཡི་གེ་དང་གནས་ཀྱི་ཚུལ་དུ་ལྷའི་རང་བཞིན་དུ་ཡོད་པ་དང་གཉིས་སུ་མེད་པར་གྱུར་སྟེ་ལུས་ལྷའི་རང་བཞིན་དུ་གྱུར་པའི་དུས་སུ། རྒྱུད་དག་པ་རྣམས་ཀྱི་ལྷར་མཐོང་བ་དང༌། སྤྱན་གཟིགས་པ་ཙམ་གྱི་གདོན་སྐྲག་པ་དངངས་ནུས་པ་དང༌། མཆིལ་མ་བཏབ་པས་ནད་ཞི་བ་དང༌། ལུས་ཀྱི་རེག་པ་ཙམ་གྱིས་གནོད་པ་ལ་སོགས་ཞི་བ་འབྱུང་གསུང༌། གསང་བ་རྟེན་འབྲེལ་ལུས་ལྷར་སྣང་བ་དེས། ཕྱི་རྟེན་འབྲེལ་སྣང་བ་བྱིན་གྱིས་བརླབས་ཏེ། ཡི་དམ་ལྷ་ལ་བརྟན་པ་ཐོབ་པ་ཡིན་བྱ་བའི་སྒོ་ནས་སྙན་བཀུར་དང་ཞབས་ཏོག་བྱེད་པ་འབྱུང་བ་དང༌། དཔའ་བོ་དང་ཊ་ཀི་ཐམས་ཅད་དབང་དུ་འདུ། ལྷའི་ཏིང་ངེ་འཛིན་ལ་མནོ་བསམ་བྱེད་པའི་འཁོར་འདུས་ནས་འཕྲིན་ལས་སྒྲུབ་པ་དང༌། གང་དུ་ཕྱིན་ཡང་ཐམས་ཅད་དུ་དབང་ཞུ་བ་དང༌། བསྐྱེད་རྫོགས་ཞུ་བ་མང་པོ་བྱུང་ནས་གཞན་དོན་རྒྱ་ཆེན་པོ་འགྲུབ་པ་དང༌། ཡེ་ཤེས་ཀྱི་ཆོས་སྐྱོང་བ་ཐམས་ཅད་དབང་དུ་འདུས་ནས་འཕྲིན་ལས་བཞི་ཡིས་སེམས་ཅན་སྨིན་ཅིང་གྲོལ་བར་བྱེད་པ་འབྱུང་གསུང༌། མཚན་བརྗོད་ནས། རྒྱུ་འཕྲུལ་དྲྭ་བའི་ཚུལ་བསྟན་པ། །འདི་ནི་རྣམ་དག་ལེགས་པའི་ལམ། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌།

མཐར་ཐུག་སངས་རྒྱས་པའི་དུས་སུ། ལྷ་སྐུ་སྣ་ཚོགས་སུ་སྣང་ཞིང༌། དོན་དམ་པ་ཆོས་ཀྱི་སྐུར་རྟོགས་པ་ནི། ཆོས་ཀྱི་སྐུར་སངས་རྒྱས་སུའོ། །ལྷའི་སྐུ་བདེ་བ་ཆེན་པོ་དང་སྟོང་པ་གཉིས་སུ་མེད་པ་བདེ་བ་ཆེན་པོར་ལོངས་སྤྱོད་པ་ནི། ལོངས་སྤྱོད་རྫོགས་པའི་སངས་རྒྱས་ཀྱི་སྐུར་གྱུར་ནས་དཀྱིལ་འཁོར་གྱི་འཁོར་ལོར་སྣང་ནས། ལྷ་དཔའ་བོ་གཅིག་པའི་སྣང་བའི་སྒོ་ནས་དུས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་དུ་འབྱུང་བ་ནི་ལོངས་སྐུའི་སངས་རྒྱས་ཡིན་ཏེ། རྡོ་རྗེ་འཕྲེང་བ་ནས། སྒྱུ་མ་ལྟ་བུའི་ཏིང་ངེ་འཛིན་གནས། །བར་དོའི་གྲོང་ཁྱེར་དེས་མི་མཐོང༌། །ཞེས་གསུངས་པ་དེ་ལྟ་བུ་གཅིག་ལ་ཟེར་བ་ཡིན་གསུང༌། ཡང་རང་ལྷར་མ་ཤེས་ཤིང་ཐ་མལ་དུ་ཞེན་པས་དུག་གསུམ་གྱིས་ལུས་ངག་ཡིད་གསུམ་གྱིས་ལས་བསགས་པས། ཁམས་གསུམ་སྐྱེ་འཆིའི་དུ་ཁཿལ་ཟོ་ཆུན་གྱི་ཁྱུད་མོ་བཞིན་འཁོར་བར་གོ་བ་ནི་འཁོར་བའི་འདུག་ལུགས་གོ་བ་སྟེ། སྡུད་པ་ནས། ཡེ་ཤེས་ཚུལ་སྒོ་ཐབས་དང་རྩ་བ་ཇི་སྙེད་པ། །དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། དེ་ལྟར་གོ་བས་འཁོར་འདས་ཐམས་ཅད་གོ་བ་བྱ་བ་ཡིན་ཏེ། ཆོད་དེ་ཆེ་བ་ཡིན་གསུང༌།། ༈ །།གསུམ་པ་སྙིང་གི་དཀྱིལ་དུ་བླ་མའི་སྟེང་དུ་སེམས་བཞག་པའི་ཡོན་ཏན་ནི། བླ་མ་གསལ་ཞིང་རང་གི་སེམས་དང་བླ་མའི་སྐུ་གསུང་ཐུགས་དབྱེ་བ་མེད་པར་གྱུར་ཏེ་རང་སེམས་བླ་མ་སོང་བའི་དུས་སུ། དགེ་སྦྱོར་ཅི་བྱས་ཐམས་ཅད་བླ་མའི་འཕྲིན་ལས་སུ་འཆར་བ་དང༌། ཕྱིའི་སྣང་བ་ཐམས་ཅད་བླ་མའམ་སློབ་དཔོན་དུ་འཆར་ལ་བླ་མའི་སྟེང་དུ་སེམས་གནས་ཤིང་གསལ་དུས་སུ་ལོག་རྟོག་གི་ལུས་སེམས་མ་བཙེས་ཏེ། ལུས་སེམས་བདེ་ལ། རང་སེམས་བླ་མར་གསལ་བ་ནི། གསལ་བ་ཡིན། བླ་མའི་འཕྲིན་ལས་སྣ་ཚོགས་གསལ་ཀྱང་དེའི་རྗེས་སུ་རྟོག་པ་མི་འབྲང་བ་ནི་མི་རྟོག་པའོ། །ཡང་བླ་མའི་སྟེང་དུ་སེམས་གནས་པའི་དུས་སུ་ཉོན་མོངས་པའི་རྟོག་པ་སྤངས་པ་ནི་ལྷག་པ་ཚུལ་ཁྲིམས་ཀྱི་བསླབ་པ་ལ།

ཕྱི་ནང་གསང་གསུམ་གྱི་བླ་མའི་སྟེང་ན་སེམས་གནས་པ་ནི། ཏིང་ངེ་འཛིན་གྱི་བསླབ་པ་ཡིན། བླ་མའི་འཕྲིན་ལས་སྣ་ཚོགས་ཤེས་པའམ། བླ་མར་འཛིན་པའི་སེམས་སྐྱེ་བ་མེད་པར་ཤེས་པ་ནི། ལྷག་པ་ཤེས་རབ་ཀྱི་བསླབ་པར་འོང་གསུང༌། ནང་རྟེན་འབྲེལ་རང་གི་སེམས་བླ་མར་གསལ་བའི་བསམ་པ་དེས། གསང་བ་རྟེན་འབྲེལ་ལུས་བྱིན་གྱིས་བརླབས་ཏེ། རང་ལུས་བླ་མའི་སྐུར་གྱུར་པའི་དུས་སུ། གཞན་གྱི་ལམ་སྣ་འདྲེན་པའི་བླ་མ་བྱ་བར་རེད་ནས། གཞན་སངས་རྒྱས་ལ་འགོད་པའི་ནུས་པ་འབྱུང་བ་དང་མཚན་ཐོས་པའི་གསུང་ཙམ་གྱི་གཞན་དད་གུས་སྐྱེ་ནུས་པ་དང༌། དགེ་སྦྱོར་ལ་སོགས་ཡོན་ཏན་བསྐྱེད་པ་དང༌། སྐྱོན་འདག་ནུས་པ་འབྱུང༌། ཡང་གསང་བ་རྟེན་འབྲེལ་ལུས་ཀྱི་སྣང་བ་བྱིན་གྱིས་བརླབས་ཏེ་མཚན་ཉིད་དང་ལྡན་པའི་བླ་མ་ཡིན་བྱ་བའི་སྙན་པའི་སྒོ་ནས་གཞན་བསྙེན་བཀུར་དང་ཞབས་ཏོག་བྱེད་པ་འབྱུང་བ་དང༌། མོས་གུས་ལ་གཙིགས་སུ་བྱེད་པའི་འཁོར་འདུས་ནས། རང་གི་འཕྲིན་ལས་སྒྲུབ་པ་དང༌། སངས་རྒྱས་སུ་ལྟ་བ་དང༌། གང་དུ་བྱོན་པ་ཐམས་ཅད་སྐུ་གསུང་ཐུགས་ཀྱི་རྣམ་པར་ཐར་པ་མཛད་པ་ཐམས་ཅད་ཀྱིས། སེམས་ཅན་སྨིན་ཅིང་གྲོལ་བའི་འཕྲིན་ལས་གྱི་དོན་འགྲུབ་པ་ཡིན་གསུང༌། མཚན་བརྗོད་ནས། འགྲོ་བའི་བླ་མ་སྟོན་པ་པོ། །དམ་ཚིག་ཆེན་པོ་དེ་ཉིད་མཁྱེན། །གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། མཐར་ཐུག་སངས་རྒྱས་པའི་དུས་སུ། རང་སེམས་བླ་མ་དག་པ་གཉིས་ལྡན་ཆོས་ཀྱི་སྐུའི་སངས་རྒྱས་སུ་འགྱུར་ལ། དེའི་ངང་ལ་གནས་པ་དང་སྟོང་པ་གཉིས་སུ་མེད་པར་བདེ་ཆེན་དུ་ལོངས་སྤྱོད་པས་ལོངས་སྐུའི་སངས་རྒྱས་ས་ལ་གནས་པའི་བྱང་ཆུབ་སེམས་དཔའི་བླ་མར་སྣང་བ་དང༌། ཚོགས་ལམ་ཆེན་པོ་ལ་སྤྲུལ་སྐུའི་བླ་མར་སྣང་བ་ནས་བཟུང་སྟེ་ལོ་ཀའི་སྲིན་བུ་ལ་བུང་བའི་སྐད་དུ་ཆོས་སྟོན་པའི་བླ་མའམ། ཀ་ཁ་སློབ་པ་ལ་སོགས་པའི་སྒོ་ནས་དུས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་འབྱུང་བར་གོ་བ་མྱ་ངན་ལས་འདས་པའི་འདུག་ཚུལ་ལོ། །དགོས་འདོད་ཐམས་ཅད་འབྱུང་བ་ནི།

ཆོས་གསུམ་དང་ལྡན་པའི་རིན་པོ་ཆེ། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། ཡང་དང་པོ་བླ་མ་མ་གཤེགས་བར་དུ་མོས་གུས་མ་ཤེས། ཐ་མར་ལོག་པའི་སློབ་དཔོན་གྱིས་ཟིན་ཏེ། སློབ་དཔོན་གྱི་རྟེན་འབྲེལ་མ་འགྲིག་པས། སྲེད་ལེན་དང་ལས་ཀྱི་དུ་ཁའི་འཁྲུལ་འཁོར་དུ་གྱུར་སྟེ། འཁོར་བར་འཁོར་བ་ཤེས་པ་ནི་འཁོར་བའི་འདུག་ཚུལ་ཡིན་ཏེ། སྡུད་པ་ནས། རྐྱེན་རྣམས་འཚོགས་ནས་སྡུག་བསྔལ་འཁྲུལ་འཁོར་རབ་ཏུ་འབྱུང༌། །མ་རིག་འཁྲུལ་འཁོར་འདི་ནི་ཟད་མེད་འཕེལ་བ་མེད། །ཅེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། བླ་མའི་མོས་གུས་གཅིག་པུ་གོ་བས་འཁོར་འདས་ཀྱི་ཆོས་ཐམས་ཅད་གོ་བ་ཡིན་ཏེ། དེ་ཡང་ཆོས་ཆུང་བ་མིན་གསུང་ངོ༌།། ༈ །།བཞི་པ་ཕྱག་རྒྱ་ཆེན་པོ་ལ་སེམས་མ་ཡེངས་པའི་ངང་དུ་སེམས་བཞག་པའི་ཡོན་ཏན་ནི། བླ་མ་སྔ་ཕྱིའི་བར་དེ་སེམས་མ་བཅོས་པ་སོ་མའི་ངང་དུས་དེར་ཐང་ལྷོད་ཐམས་ཅད་བྲལ་བར་བཞག་པས། བླ་མས་བསྟན་པའི་དགེ་སྦྱོར་གཅིག་སྐྱེ་སྟེ། དེ་ཅི་འདྲ་གཅིག་སྐྱེ་ན། སེམས་རྣམ་པར་མི་རྟོག་པ་གསལ་སིང་ངེ་བ་སྐད་གཅིག་མ་ཙམ་ཞིག་སྐྱེ་སྟེ། དེ་ཀ་བླ་མས་བསྟན་པའི་ཕྱག་རྒྱ་ཆེན་པོ་ཡིན། ངོ་ཤེས་པར་བྱས་ནས་སྐྱོང་དགོས་ཏེ། དེ་ཀ་རང་སེམས་སངས་རྒྱས་ཆོས་སྐུ་ཡིན། སེམས་རྟོག་མེད་གསལ་སྟོང་སྐད་ཅིག་མ་དེ་ཀ་སྒོམ་ཡིན་དགེ་སྦྱོར་ཡིན་ཏེ། དེ་ཀ་ལ་བླ་མ་ཏིལླི་པས། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ང་ཡིས་ཅི་ཡང་བསྟན་དུ་མེད། །རང་རིག་ཉིད་ལ་མཚོན་ཏེ་ཤེས་པར་བྱོས། །ཞེས་གསུངས་པ་ཡང་དེ་ལ་ཟེར་བ་ཡིན། བླ་མ་ནཱ་རོ་པས། མི་མནོ། མི་བསམ། མི་སེམས། མི་སྒོམ། མི་དཔྱད། སེམས་ཡང་དག་པ་ཉིད་དུ་གྲོལ། ཞེས་གསུངས་ཡང་དེ་ལ་ཟེར་བ་ཡིན་གསུངས། སེང་གེ་བཟང་པོས་མངོན་རྟོགས་རྒྱན་ལས། འདི་ལ་བསལ་བྱ་ཅི་ཡང་མེད། །གཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་ལྟ།

ཡང་དག་མཐོང་ན་རྣམ་པར་གྲོལ། །ཞེས་གསུངས་པ་ཡང་དེ་ག་ལ་ཟེར། དབུ་མ་ནས། སེམས་ནི་སེམས་མིན་ཏེ། སེམས་ནི་རང་བཞིན་གྱིས་འོད་གསལ་བའོ། །ཞེས་གསུངས་པ་ཡང་དེ་ལ་ཟེར། བྲམ་ཟེ་ཆེན་པོའི་ཞལ་ནས། འཇུར་བུས་བཅིངས་པའི་སེམས་ཉིད་འདི། །གློད་ན་གྲོལ་བར་ཐེ་ཚོམ་མེད། །ཅེས་གསུངས་པ་ཡང་དེ་ཀ་ཡིན། རྣམ་སྣང་བྱང་ཆུབ་པའི་རྒྱུད་ལས། གང་ལ་བརྟག་བྱ་རྟོག་བྱེད་ཡོད། །དེ་ནི་བྱང་ཆུབ་ཡོད་མ་ཡིན། །བྱང་ཆུབ་ནམ་མཁའི་མཚན་ཉིད་ནི། །རྟོག་པ་ཐམས་ཅད་སྤངས་ཕྱིར་རོ། །ཞེས་གསུངས་པ་ཡང་དེ་ཡིན། དེ་དགེ་སྦྱོར་ཡིན་སྒོམ་ཡིན། དེ་ཁྱད་དུ་མི་གསད་པར་ལྟོ་གོས་ལ་གྱོང་སྐུར་ནས། དབེན་པ་བསྟེན་ལ་སྐྱོང་བ་གལ་ཆེ་གསུང༌། བླ་མ་རིན་པོ་ཆེའི་ཞལ་ནས། དགེ་སྦྱོར་སྐད་ཅིག་མ་དེ་སྐྱོང་བ་ཡང༌། དཔེར་ན་མེ་དོན་དུ་གཉེར་བ་གཅིག་གིས་སྤྲ་བ་དང་མེ་རྡོ་དང་མེ་ལྕགས་དང་སྐྱེས་བུའི་རྩོལ་བའི་རྟེན་འབྲེལ་སྒྲིག་པས། མེ་རྟ་དམར་བ་ཞིག་བྱུང་བ་དེ་ཁྱད་དུ་མ་བསད་པར་གསོ་བའི་དུས་སུ། མེ་ལྕེ་ལ་སོགས་དལ་བུས་མ་གསོས་པར་ས་རྡོ་བཏབ་ན་མེ་དེ་འཆི་བ་ཡིན། དགེ་སྦྱོར་སྐད་ཅིག་མ་ཙམ་དེ་མ་བསྐྱང་པར་གཏུམ་མོ་ལ་སོགས་པའི་དགེ་སྦྱོར་གཞན་བསྒོམས་ན། སྐད་ཅིག་མ་ཙམ་དེ་ཡལ་ནས་འགྲོ་བ་ཡིན། ཡང་མེ་དེ་ཡང་ལ་སོགས་དལ་བུས་གསོས་ཏེ། ས་རྡོ་མ་བཏབ་ན་མེ་དེ་ཤིག་ཙམ་ནས་ལ་སོགས་པ་ཇེ་ཆེ་ཇེ་ཆེ་སོང་ནས། གཟོད་ས་རྡོ་བཏབ་ཀྱང་ནགས་ཚལ་ལ་སོགས་སྲེག་པའི་གྲོགས་སུ་འགྲོ་བ་ཡིན། དེ་དང་འདྲ་བ་དགེ་སྦྱོར་སྐད་ཅིག་མ་དེ་རང་དབེན་པ་བསྟེན་ཅིང་བསྐྱངས་ཏེ་གཏུམ་མོ་ལ་སོགས་པ་དམིགས་པ་གཞན་མང་པོ་མ་བྱས་ན། དགེ་སྦྱོར་སྐད་ཅིག་མ་གཅིག་དང་གཉིས་ལ་སོགས་པར་རྒྱུན་ཇེ་རིང་ཇེ་རིང་སོང་ནས་གོམས་པའི་དུས་སུ། གཏུམ་མོ་ལ་སོགས་དགེ་སྦྱོར་གང་བསྒོམས་ཀྱང་ཕྱག་རྒྱ་ཆེན་པོའི་ངང་དུ་ལྷན་ལྷན་འགྲོ་བ་གཅིག་ཡོང་བ་ཡིན། གསུང༌། ཡང་མེ་ཆུང་ངུ་རེ་རླུང་ཆེན་པོ་གཅིག་གིས་བུས་པས་འཆི་བ་ཡིན།

དེ་དང་འདྲ་བར་དགེ་སྦྱོར་བརྟན་པ་མ་ཐོབ་པ་དེ་ལ་ཉོན་མོངས་པ་ལ་སོགས་པའི་རྟོག་པ་ཕྲ་བས་ཀྱང་གནོད་པ་ཡིན། ཡང་མེ་ཆེན་པོ་འབར་བའི་དུས་ན་རླུང་ཆེན་པོ་བྱུང་ན་ཡང་ནགས་ཚལ་སྲེག་པའི་གྲོགས་སུ་འགྲོ་བ་ཡིན། དེ་དང་འདྲ་བར་དགེ་སྦྱོར་ལ་བརྟན་པ་ཐོབ་པའི་དུས་སུ་ཉོན་མོངས་པ་ལ་སོགས་པའི་རྟོག་པ་ཅི་བྱུང་ཡང༌། དགེ་སྦྱོར་དེའི་གྲོགས་སུ་འགྲོ་སྟེ། ནགས་ཚལ་སྲེགས་པའི་མེ་ལ་རླུང་ཆེན་པོ་ཡང་གྲོགས་སུ་འགྱུར། སྐྱེས་བུ་ཡེ་ཤེས་སྤྱན་ལ་ཉོན་མོངས་གྲོགས་སུ་འགྱུར་བྱ་བ་དེ་ལ་ཟེར་བ་ཡིན་གསུང༌། འདི་རྩེ་གཅིག་གི་དགེ་སྦྱོར་ཡིན་གསུང༌། རང་བཞིན་ངོ་བོ་མཚན་ཉིད་གསུམ་ལས་འདི་སེམས་ཀྱི་རང་བཞིན་གསལ་བ། སྟོན་གྱི་ནམ་མཁའ་དག་པ་ལྟ་བུ་དེ་ལ་རྣམ་པར་རྟོག་པས་གོ་མ་འགགས་པ་ཞིག་ཡོང༌། སེམས་ཅན་རྣམ་རྟོག་སྤོངས་ལ་སེམས་མི་རྟོག་པ་དེ་མེ་ལོང་གཡའ་དག་པ་ལྟར་གསལ་བ་གཅིག་འོང་སྟེ། དེ་ག་ལ་གསལ་སྟོང་ནམ་མཁའ་མཐའ་དབུས་མེད་པར་གསུངས་པ་ཡིན། ཉམས་སུ་མྱོང་བ་མངོན་པ་རྟོག་པ་གསུམ་ལས་ཨེན་ཅིག་བླ་མ་ཉམས་སུ་ལེན་མཛད་པ་ཡིན། ཉམས་བདེ་བ་གསལ་བ་མི་རྟོག་པ་གསུམ་ལས་དགེ་སྦྱོར་དེའི་ངང་ལ་གནས་པའི་དུས་སུ་ལུས་ཡང་ཞིང་ཟོ་མདོག་བདེ་བ་དང༌། སེམས་ཉོན་མོངས་པ་ལ་སོགས་པའི་རྟོག་པས་དབེན་ཞིང་བདེ་སིང་ངེ་འདུག་པ་ནི་བདེ་བ་ཡིན། ཡང་སེམས་རྟོག་པས་སྟོང་པའི་ངང་ལས་སིང་ངེ་གསལ་བའམ། དེའི་ངང་ནས་སངས་རྒྱས་ཀྱི་ཞིང་ཁམས་ལ་སོགས་པ་གསལ་བ་ནི་གསལ་བ་ཡིན། མི་རྟོག་པ་དེའི་དུས་སུ་སེམས་སྟོང་པའམ། དབང་པོ་ལྔའི་ཡུལ་ལྔ་གསལ་ཀྱང་དེ་དག་གི་རྗེས་སུ་རྟོག་པ་མི་འབྲང་པ་ནི་མི་རྟོག་པ་ཡིན། ཉམས་འདི་ཁྲིད་བྱེད་པའི་བླ་མ་མིན་པ་ལ་བཤད་ན་ཡལ་འགྲོ་བ་ཡིན་པས་མི་བཤད་པ་གལ་ཆེ་གསུང༌། ཡང་མཚན་བཅས་སམ་མཚན་མེད་ཀྱི་དགེ་སྦྱོར་གང་ལ་ཡང་གནད་དུ་བསྣུན་པའི་དུས་སུ། མཉམ་རྗེས་གང་ཡང་རུང་སྟེ་སྐྱོན་དང་ཡོན་ཏན་གང་བྱུང་ཡང༌། ད་འདི་ལས་བྱུང་འདུག་སྙམ་པ་ཤེས་པ་དེ་ཉམས་མྱོང་བྱ་བར་འོང་བ་ཡིན་ཞིང་དངོས་པོ་བསམ་པ་གསུམ་ལས།

རྩེ་གཅིག་གི་དུས་སུ་འདིར་སྣང་སེམས་གཉིས་ལ་དབང་མ་ཐོབ་པས། ཞིང་གིས་སྒྱུར་བས་ཞིང་གཙོ་ཆེ་བ་ཡིན་གསུང༌། དེ་ཡང་རྫས་དང་ལུས་དང་ཉམས་གསུམ་ལ་ཞེན་པ་བོར་ནས་དབེན་པ་བསྟེན་ཅིང་རྩེ་གཅིག་གི་དགེ་སྦྱོར་བསྐྱངས་པས། དེ་ལས་བོགས་ཐོན་ནས་སྤྲོས་བྲལ་གྱི་དགེ་སྦྱོར་འཆར་ཏེ། དགེ་སྦྱོར་རྩེ་གཅིག་འདིའི་ངང་ནས་བླ་མའི་བྱིན་རླབས་གཅིག་དང་རང་གི་མོས་གུས་ཀྱི་ཤུགས་ཀྱི་སེམས་སྐྱེ་འཆི་མེད་པ་སྤྲོས་པའི་མཐའ་བརྒྱད་དང་བྲལ་བ་རང་གི་སེམས་ལྷན་ཅིག་སྐྱེས་པའི་ཡེ་ཤེས་ཀྱི་སྐུར་ལྷན་གྱིས་རྟོགས་ཏེ། སེམས་ཀྱི་རྩ་བ་ཆོད་པ་ཞིག་འབྱུང་བ་དེ་སྤྲོས་བྲལ་གྱི་དགེ་སྦྱོར་ཡིན། འདི་ལ་རྟོགས་པར་མཛད་དེ་སེམས་ཀྱི་ངོ་བོ་མཐོང་བ་ཡིན་གསུང༌། ངོ་བོ་དེ་ཡང་སྐྱེ་འགག་གི་ཆོས་ཐམས་ཅད་དང་བྲལ་བ་ཞིག་ཡིན། རྟོགས་པ་དེས་ཉོན་མོངས་པ་མངོན་དུ་རྒྱུ་སྤངས་པས་ལྷག་པ་ཚུལ་ཁྲིམས་ཀྱི་བསླབ་པར་འོང་ལ། སེམས་སྐྱེ་འཆི་མེད་པའི་ངང་དུ་གནས་པ་དང༌། དེ་ལྟར་མ་རྟོགས་པའི་སེམས་ཅན་ལ་སྙིང་རྗེ་སྐྱེ་བའི་ངོས་ནས། ལྷག་པ་ཏིང་ངེ་འཛིན་གྱི་བསླབ་པར་འོང་བ་ཡིན། སེམས་སྐྱེ་མེད་རྩ་བྲལ་དུ་རྟོགས་པ་དེའི་ངང་ནས་ཆོས་སྤྱི་བྱེ་བྲག་ཐམས་ཅད་ཤ་མོའི་སུལ་ཆེ་བའམ། རྒྱུ་འབྲས་མ་འདྲེས་པར་མཁྱེན་པ་ནི་ལྷག་པ་ཤེས་རབ་ཀྱི་བསླབ་པར་འོང་གསུངས་སོ། །དེ་ལྟར་རང་གི་སེམས་ཆོས་སྐུར་རྟོགས་པའི་དུས་སུ་དགེ་སྦྱོར་ཅི་བྱས་པ་ཐམས་ཅད་ཕྱག་རྒྱ་ཆེན་པོ་སྐྱེ་བ་མེད་པ་འཆར་ཞིང༌། སྣང་བ་ཐམས་ཅད་ཆོས་སྐུར་འཆར་བ་ཡིན། ནང་རྟེན་འབྲེལ་བསམ་པས་གསང་བ་རྟེན་འབྲེལ་ལུས་བྱིན་གྱིས་བརླབས་པའི་དུས་སུ། རང་གི་ལུས་འོད་དམ་འཇའ་ཚོན་ལྟ་བུ་གཅིག་ཏུ་གྱུར་ཏེ། རང་གི་ལུས་གཞན་གྱི་མཐོང་བའམ་མཚན་ཐོས་པའི་གསུང་ཐོས་པ་ཙམ་གྱིས། ཡིད་ཆགས་པ་དང་གཞན་གྱི་སེམས་ཀྱི་མདུད་པ་གྲོལ་བར་ནུས་ཤིང་རྟོགས་པ་སྐྱེ་བར་ནུས་པ་དང༌། དགེ་སྦྱོར་སྐྱེ་བར་ནུས་པ་འབྱུང༌།

ཚིག་གིས་སྨོན་ལམ་བཏབ་པ་དང་བདེན་པ་ཐམས་ཅད་འགྲུབ་པ་དང༌། རབ་གནས་བྱས་པའི་དུས་སུ་མེ་ཏོག་འཆགས་པ་དང༌། ཆོས་མང་པོ་འབུལ་བ་འབྱུང་བ་དང༌། ཁྱད་པར་དུ་རཏྣའི་གླེགས་བམ་མང་པོ་འབུལ་བ་ཡོང་བ་ཡིན་གསུང༌། ཡང་གསང་བ་རྟེན་འབྲེལ་ལུས་དེས་ཕྱི་རྟེན་འབྲེལ་སྣང་བ་བྱིན་གྱིས་བརླབས་པའི་དུས་སུ་རྟོགས་པ་ཕུན་སུམ་ཚོགས་པ་མངའ་བ་ཡིན་ཞེས་པའི་སྒོ་ནས་བསྙེན་བཀུར་དང་ཞབས་ཏོག་དཔག་ཏུ་མེད་པར་བྱེད་པ་འོང༌། སྙིང་པོའི་དོན་གཙིགས་སུ་བྱེད་པའི་འཁོར་འདུས་ནས་རང་གི་དོན་སྒྲུབ་པ་འབྱུང་བ་དང༌། གང་དུ་བྱོན་པ་ཐམས་ཅད་དུ་བདག་མེད་པའི་སེང་གེའི་སྒྲས་སེམས་ཅན་སྨིན་གྲོལ་བྱེད་པ་འབྱུང་གསུང༌། འཇམ་དཔལ་ནས། དོན་ཟབ་དོན་ནི་རྒྱ་ཆེ་ཞིང༌། །དོན་ཆེན་མཚུངས་མེད་རབ་ཞི་བ། །ཞེས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། ཞིང་དངོས་པོ་བསམ་པ་གསུམ་ལས། སྤྲོས་བྲལ་གྱི་དུས་སུ། བསམ་པ་གཙོ་ཆེ་བ་ཡིན་ཏེ། ཞིང་རང་གི་སེམས་ཀྱིས་བྱེད་པར་གོ་བས་ཡིན་གསུང༌། འོ་ན་སྤྲོས་བྲལ་རྟོགས་པ་ཡིན་ན། ཉམས་དང་རྟོགས་པའི་ཁྱད་པར་གང་ཡིན་སྙམ་ན། རྩེ་གཅིག་གི་དུས་ན་ངེས་ཤེས་མ་སྐྱེས་ཏེ། སེམས་ཀྱི་རྩ་བ་མ་ཆོད་པས། བདེ་གསལ་མི་རྟོག་པ་གསུམ་ལ་རློམས་སེམས་ཞེན་པ་ཡོད་ལ། སྤྲོས་བྲལ་གྱི་དུས་ན་རང་གི་སེམས་སྐྱེ་འཆི་མེད་པར་རྟོགས་ཏེ་ངེས་ཤེས་སྐྱེས་པས་སེམས་ཀྱི་རྩ་བ་ཆོད་པའི་སྟོབས་ཀྱིས་ཉམས་ལ་སོགས་པ་ལ་རློམས་པའམ། ཞེན་པའི་མཁན་པོ་མེད་པར་རྟོགས་པས་རྟོགས་པར་འོང་བ་ཡིན་གསུང༌། འོ་ན་ལྟ་བ་དང་རྟོགས་པའི་ཁྱད་ཅི་ཡིན་ན། རྗེ་རིན་པོ་ཆེའི་ཞལ་ནས་བཀའ་བརྒྱུད་རིན་པོ་ཆེ་འདི་ལ་ལྟ་བ་མེད་པ་ཡིན་གསུང༌། འོ་ན་ཡང་ལྟ་བའི་མཆོག་བླ་མ་ལ་སངས་རྒྱས་སུ་ལྟ་བ་མ་གཏོགས་པ་གཞན་མེད། འོན་ཀྱང་སྤྱི་ཙམ་གྱི་དབང་དུ་བྱས་ན་ཐོས་བསམ་གྱི་སྒོ་ནས། ཆོས་ཐམས་ཅད་སྐྱེ་བ་མེད་པར་འདུག་སྙམ་པའི་སྙམ་ཙམ་གྱི་ཤེས་པ་དང་བྲལ་བ་དེ་ལྟ་བ་ཡིན་ལ།

སྙམ་བྱེད་ཀྱི་ཤེས་པ་དང་བྲལ་བའི་ཤེས་པ་དེ་རང་སྐྱེ་འཆི་མེད་པར་སྐྱེ་མེད་དང་ལྷན་གྱིས་རྟོགས་པ་དེ་ལ་རྟོགས་པ་ཟེར་བ་ཡིན་གསུང༌། དེ་ལ་དགོངས་ནས་ཆོས་རྗེས། གྲུབ་མཐའ་བློའི་མདུན་མ་ལ། །སངས་རྒྱས་དགོངས་པ་འཁྲུལ་པ་ཡིན། །ལར་མ་གོ་བ་ལ་སྟོན་པར་ཟད། །འདི་འདྲ་གཅིག་བྱ་བའི་བརྗོད་པ་ཐམས་ཅད་དང་བྲལ་བ་གཅིག་ཡིན་གསུང༌། འོ་ན་མཉམ་བཞག་དང་རྗེས་ཐོབ་ཀྱི་ཁྱད་པར་གང་ཡིན་ཞེ་ན། རྗེ་རིན་པོ་ཆེ་ཞལ་ནས། སྤྱི་ཙམ་གྱི་དབང་དུ་བྱས་ན། སྟན་ལ་འདུག་རུང་འགྲོ་ཡང་རུང་སྟེ་མཚན་མ་ཅན་ནམ་མཚན་མ་མེད་པའི་དགེ་སྦྱོར་གྱི་སྟེང་ན་སེམས་གནས་པ་དེ་མཉམ་བཞག་ཡིན། འགྲོ་ཡང་རླུང་སྟན་ལ་འདུག་ཀྱང་རུང་སྟེ། དེ་དག་ལས་གཞན་པའི་རྟོག་པ་སྐྱེ་བ་དེ་མཉམ་ལངས་ཡིན་ལ། རྗེ་རིན་པོ་ཆེ་བཞེད་ཀྱི་དེ་དང་ཁྱད་པར་གྱི་ཆོས་ཡིན་པས། སེམས་རྣམ་པར་མི་རྟོག་པ་དེ་མཉམ་གཞག་ཡིན་ལ། དེའི་རྗེས་སྣང་བ་ཐམས་ཅད་མི་བདེན་པ་སྒྱུ་མར་འཆར་བ་ནི་རྗེས་ཡིན་ཏེ། དེས་མིས་ཕྱིན་པ་ལ་མིའི་རྗེས་འོང་བ་དང་འདྲ་གསུང༌། ཁ་ཅིག་མི་རྟོག་པའི་རྗེས་ཆགས་སྡང་སྐྱེ་བ་དེ་ལ་རྗེས་ཡིན་ཟེར་ཏེ། དེ་མི་འཐད། དེ་ལྟར་སོང་ན་མིས་ཕྱིན་པའི་རྗེས་ལ་སྤྲེའུའི་རྗེས་བྱུང་བ་དང་འདྲ་གསུང༌། འོ་ན་གང་ཡིན་ན་ཉོན་མོངས་པ་དེ་ས་བོན་མ་རིག་པ་བག་ལ་ཉལ་མི་གསལ་བའི་ཚུལ་དུ་རྒྱུད་ལ་ཡོད། ཆགས་སྡང་དེ་དེའི་རྗེས་ཡིན་གསུང༌། མཆོག་གསུམ་ལས་འཆི་བ་ལ་དབང་མ་ཐོབ་པས་མཆོག་ཆུང་ངུ་ཡིན། རྒྱ་གསུམ་ལས་སྤྲོས་བྲལ་གྱི་རྟོག་པ་དེས་རྣམ་རྟོག་རྩ་བྲལ་དུ་རྟོགས་པས་རྟོག་པའི་རྒྱ་ལས་གྲོལ་བ་ཡིན་གསུང༌། སྤྲོས་བྲལ་གྱི་དགེ་སྦྱོར་དེ་ཡང་ཞེན་པ་གསུམ་བཏང་ནས་རི་ཁྲོད་ལ་སོགས་ལ་གོམས་པར་བྱས་པས། དེ་ལས་ཀྱང་བོགས་ཐོན་སྟེ་རོ་གཅིག་གི་རྟོགས་པ་འཆར་ཏེ། ཇི་ལྟ་བུ་གཅིག་འོང་ན། སྣང་བ་དང་སེམས་གཉིས་སུ་མེད་པར་རྟོགས། ཡུལ་ཡུལ་ཅན་གཉིས་སུ་མེད་པར་གོ སྣང་སྟོང་གཉིས་མེད་དུ་ཤེས་ཏེ་ཟུང་འཇུག་གི་རྟོག་པ་འཁྲུངས་པ་ཡིན་གསུང༌།

འོ་ན་སྤྲོས་བྲལ་དང༌། རོ་གཅིག་གི་ཁྱད་པར་གང་ཡིན་སྙམ་ན། སྤྲོས་བྲལ་གྱི་དུས་ན་སེམས་སྟོང་པར་རྟོགས་ཀྱང་སྣང་བ་སྟོང་པར་མ་རྟོགས་ལ། རྒྱུ་འབྲས་བག་ཙམ་གོ་ཡང་རྒྱུ་འབྲས་མཐའ་དག་མ་གོ། ཉོན་མོངས་པར་རགས་པ་སྤངས་ཀྱང་མངོན་དུ་རྒྱུ་བག་རེ་སྐྱེ། སྐྱེ་བ་ལ་དབང་ཐོབ་ཀྱང་འཆི་བ་ལ་དབང་མ་ཐོབ། རོ་གཅིག་གི་དུས་སུ་སྣང་སེམས་གཉིས་སུ་མེད་པར་རྟོགས། ཉོན་མོངས་པ་མངོན་དུ་རྒྱུ་མི་སྐྱེ། སྐྱེས་ཀྱང་དགེ་སྦྱོར་འཆར། འདི་སེམས་ཀྱི་མཚན་ཉིད་ཡིན་པས་འཁོར་འདས་དུ་མར་སྣང་ཞིང་རྒྱུ་འབྲས་མཐའ་དག་གོ། སྐྱེ་འཆི་གཅིག་གཉིས་ཀ་ལ་དབང་ཐོབ། རོ་གཅིག་གི་དུས་སུ་མཉམ་པ་ཉིད་རྟོགས་པས་དངོས་པོ་གཙོ་ཆེ། ཟུང་འཇུག་རྟོགས་པས་མཆོག་འབྲིང་པོ་འོང་སྟེ། རྟོགས་པ་དེའི་ངང་དུ་ལུས་འོད་དམ་འཇའ་ལྟ་བུར་འབྱོངས་ཏེ། ལུས་ཤུལ་དུ་མ་ལུས་ཏེ་འཆི་རྒྱུ་མེད་པས་སྐྱེ་འཆི་གཉིས་ཀ་ལ་དབང་ཐོབ་སྟེ་ར་ཛ་ཨིནྡྲ་བྷུ་ཏིའམ། བྲམ་ཟེ་ཆེན་པོ་ལྟ་བུ་ཡིན་གསུང༌། དེ་ལྟར་ཟུང་འཇུག་ཏུ་སོང་བས་ལུས་རྒྱ་ལས་གྲོལ་ཏེ། མཆོག་འབྲིང་པོ་ཡིན་གསུང༌། རོ་གཅིག་དེ་ཡང་སྤྲོས་མེད་དམ་ཤིན་ཏུ་སྤྲོས་མེད་ཀྱི་སྤྱོད་པ་བརྟེན་ཅིང་གོམས་པར་བྱས་པས། སྒོམ་མེད་ཀྱི་རྟོགས་པ་འཆར་ཏེ། སེམས་གདོད་མ་ནས་སྟོང་ཞིང་རྣམ་པར་དག་པ་དང༌། རོ་གཅིག་མན་ཆད་ཀྱིས་ཉོན་མོངས་པ་དང་རྣམ་རྟོག་རྐྱེན་གློ་བུར་གྱི་དྲི་མ་དག་པར་བྱས་པས་ཡིན། བསྒོམ་བྱ་སྒོམ་བྱེད་དང་བྲལ་ཞིང་མཉམ་རྗེས་མེད་པའི་དག་པ་གཉིས་ལྡན་དྲི་མེད་ཆོས་ཀྱི་སྐུའི་སངས་རྒྱས་སུ་འཆར་བ་ཆུ་ལ་ཆུ་བཞག་པའམ་མར་ལ་མར་བཞག་པ་ལྟར། ཆོས་ཀྱི་སྐུར་སངས་རྒྱས་ཏེ་རང་བཞིན་གྱི་དོན་འགྲུབ་པར་བྱས་པ་ཡིན་གསུང༌། མཆོག་གསུམ་ལས་འདི་མཆོག་ཆེན་པོ་ཡིན། སྣང་བ་རབ་ཆོད་པས་སྣང་བའི་རྒྱ་ལས་གྲོལ་བ་ཡིན་གསུང༌། འོ་ན་རོ་གཅིག་དང་སྒོམ་མེད་ཀྱི་ཁྱད་གང་ཡིན་སྙམ་ན། རོ་གཅིག་གི་དུས་སུ་མྱོང་བ་ཆ་ཕྲ་མོ་ཞིག་ཡོད།

སྒོམ་མེད་ཀྱི་མྱོང་བ་ཆ་ཕྲ་མོ་ཞིག་རྩ་བ་ནས་སྤངས་ཏེ་དྲི་མ་མེད། སྣང་བ་ཐམས་ཅད་གཉིས་མེད་ཀྱི་ངང་དུ་ཞི། མཉམ་གཞག་འབའ་ཞིག་ཡིན་གླང་ཆེན་བཞུགས་ཀྱང་མཉམ་བཞག་ལ། བཞེངས་ཀྱང་མཉམ་པར་བཞག་པ་བྱ་བ་ཡང་དེ་ཀ་ལ་ཟེར་བ་ཡིན་གསུང༌། འཁོར་བའི་ས་བོན་བག་ཆགས་དང་བཅས་པ་རྩ་བ་ནས་སྤངས་སྟེ། སྤོང་བ་ཕུན་སུམ་ཚོགས་པའི་ཡོན་ཏན་དང༌། ཡེ་ཤེས་ཕུན་སུམ་ཚོགས་པའི་ཡོན་ཏན་མངའ་ཞིང༌། སྐུ་གསུམ་ཡེ་ཤེས་ལྔར་སངས་རྒྱས་པ་ཡིན་ཏེ། མེ་ལོང་གཡའ་དག་པ་ལ་གཟུགས་བརྙན་གསལ་བ་དང་འདྲ་བར། ཆོས་སྐུ་དག་པ་གཉིས་ལྡན་དུ་སངས་རྒྱས་ཏེ་དེ་ཇི་ལྟ་བ་མཁྱེན་པའི་ཡེ་ཤེས་ཡིན། དེ་ལྟར་ཆོས་ཀྱི་སྐུ་དག་པ་གཉིས་དང་ལྡན་པ་དེའི་ངང་ནས། སེམས་ཅན་གྱི་ཁམས་དང་བག་ལ་ཉལ་དང་བསམ་པའི་ཚོགས་ཐམས་ཅད་དང་རྒྱུ་འབྲས་ཐམས་ཅད་མ་འདྲེས་པར་མཁྱེན་པ་ནི་ཇི་སྙེད་པ་མཁྱེན་པའི་ཡེ་ཤེས་ཡིན་ལ། ཡང་རང་དོན་ཆོས་ཀྱི་སྐུ་རྟོགས་པའི་བདག་རྐྱེན་དང་གདུལ་བྱ་གྱེན་དུ་ཕྱོགས་པའི་གཞན་རྐྱེན་དང༌། སྔོན་དུ་ཐབས་གོམས་པར་བྱས་པའི་རྟེན་འབྲེལ་གསུམ་འཛོམས་པ་ལ་བརྟེན་ནས། ས་ལ་གནས་པའི་བྱང་ཆུབ་སེམས་དཔའ་རྣམས་ལ་ལོངས་སྤྱོད་རྫོགས་པའི་སྐུའི་སངས་རྒྱས་སུ་བྱོན་ནས་དོན་བྱེད་པ་དང༌། ཚོགས་ལམ་མན་ཆད་རྣམས་ལ་མཆོག་དང་སྐྱེ་བ་དམན་པའི་སྤྲུལ་པ་སྣ་ཚོགས་སུ་བྱོན་ནས། དུས་འཁོར་བ་མ་སྟོངས་ཀྱི་བར་དུ་རྟག་པ་དང་ཁྱབ་པ་དང་རྒྱ་ཆེ་བ་དང༌། རྒྱུན་མི་འཆད་པར་སེམས་ཅན་གྱི་དོན་འབྱུང་བ་ནི་མྱ་ངན་ལས་འདས་པའི་འདུག་ལུགས་ཡིན། ཆོས་རྗེའི་ཞལ་ནས། སྐྱོན་དག་ཡོན་ཏན་རབ་རྫོགས་པ། །སངས་རྒྱས་སྐུ་གསུམ་ངོ་མཚར་ཆེ། །ཞེས་གསུངས་པ་ཡང་དེ་ལྟ་བུ་གཅིག་ལ་ཟེར་བ་ཡིན་གསུང༌། ཡང་སེམས་ཅན་གྱི་དེ་ཁོ་ན་ཉིད་དེ་རྒྱལ་བ་སྲས་དང་བཅས་པ་བསྐྱེད་པའི་མ་ཡིན་ཏེ། དེ་མ་ཤེས་པ་ནི་མ་རིག་པ་ཡིན། མ་རིག་པ་དེ་ལས་སྣང་བ་གསུམ་འབྱུང་སྟེ། དེ་ཡང་སྣང་བ་ལས་མ་རིག་པ་ལས་གྱུར་པའི་རྟོག་པ་བདུན་འབྱུང༌།

མཆེད་པ་ལས་གྱུར་པའི་རྟོག་པ་སུམ་ཅུ་སོ་གཉིས་འབྱུང༌། ཉེར་ཐོབ་ལས་འདོད་ཆགས་ལས་གྱུར་པའི་རྟོག་པ་བཞི་བཅུ་འབྱུང་སྟེ། རང་བཞིན་བརྒྱད་ཅུའི་རྣམ་པར་བསྟེན་ནས་བདག་གཞན་དུ་འབྱུང༌། དེར་ཆགས་སྡང་གཉིས་ཀྱིས་ལུས་ངག་ཡིད་གསུམ་གྱི་ལས་བསགས་ནས། སྲིད་པའི་རྩེ་མོ་ནས་མནར་མེད་ཀྱི་བར་དུ་རྟེན་འབྲེལ་བཅུ་གཉིས་ཀྱི་ཚུལ་དུ་འཁོར་བར་འཁྱམས་པར་ཤེས་པ་ཡིན་ཏེ། མདོ་ལས། བདག་གཞན་ཆ་ལས་འཛིན་དང་སྡང༌། །དེ་གཉིས་དང་ནི་འབྲེལ་བ་ལས། །ཉེས་པ་ཐམས་ཅད་འབྱུང་བ་ཡིན། །ཞེས་གསུངས་པའི་ཚུལ་ཡིན་གསུང༌། དེ་འཁོར་བའི་འདུག་ལུགས་ཡིན་ཏེ། ཕྱག་རྒྱ་ཆེན་པོ་གཅིག་པུ་གོ་བས། འཁོར་འདས་ཀྱི་ཆོས་ཐམས་ཅད་གོ་བ་ཡིན་ཏེ། དེ་ཡང་ཆོས་ཆུང་བ་མིན་གསུངས། ཀླུ་སྒྲུབ་ཀྱིས། སྟོང་པ་ཁོ་ནའི་ཆོས་རྣམས་ལ། །སྟོང་པ་ཁོ་ན་སྐྱེ་བར་ཟད། །འགྲོ་ཀུན་རྒྱུ་དང་འབྲས་བུ་སྟེ། །འདི་ལས་སེམས་གཞན་ཅི་ཡང་མེད། །ཅེས་གསུངས་པའམ། ཆོས་རྗེས། རིན་ཆེན་སེམས་ལས་ཕྱིར་གྱུར་པའི། །སངས་རྒྱས་མེད་ཅིང་སེམས་ཅན་མེད། །གསུངས་པ་ཡང་དེ་ལྟ་བུ་ལ་ཟེར་བ་ཡིན་གསུང༌།། ༈ །།ལྔ་པ་བསྔོ་བ་ལ་སེམས་བཞག་པའི་ཡོན་ཏན་གང་ཡིན་སྙམ་ན། དམིགས་པ་མེད་པའི་བསྔོ་བ་བྱ་སྟེ། སེམས་སྔོ་བའི་རང་བཞིན་དུ་གྱུར་པའི་དུས་སུ། དགེ་སྦྱོར་ཅི་བྱས་པ་ཐམས་ཅད་བསྔོ་བའི་རྣམ་པར་འཆར་བ་དང༌། བསྔོ་བའི་སྣང་བ་ཐམས་ཅད་བསྔོ་བའི་བྱེད་ལས་སུ་འཆར་བ་འབྱུང༌། ཡང་བསྔོ་བ་འགྲུབ་པའི་དུས་སུ་ལུས་སེམས་བདེ་བ་ནི་བདེ་བ་ལ། བསྔོ་བའི་རྣམ་པ་གསལ་བ་ནི་གསལ་བ་ཡིན་ལ་བསྔོ་བ་བསྔོའོ། །རྒྱུ་བསྔོས་པ་གསུམ་གསལ་ཀྱང་དེའི་རྗེས་སུ་རྟོག་པ་མི་འབྲང་བ་ནི་མི་རྟོག་པ་ཡིན་གསུང༌། ཡང་བསྔོ་བ་བྱེད་པའི་དུས་སུ་ཞེ་སྡང་ལ་སོགས་རྟོག་པ་སྤངས་པ་ནི་ལྷག་པ་ཚུལ་ཁྲིམས་ཀྱི་བསླབ་པར་འོང༌། བསྔོ་བའི་རྣམ་པ་ལ་སེམས་གནས་པ་ནི་ལྷག་པ་སེམས་ཀྱི་བསླབ་པ། ཞིང་བསམ་དངོས་པོ་གསུམ་རང་གི་སེམས།

སེམས་སྟོང་པར་རྟོགས་པ་ནི་ཤེས་རབ་ཀྱི་བསླབ་པ་ཡིན་གསུང༌། ནང་རྟེན་འབྲེལ་བསྔོ་བའི་བསམ་པ་དེས། གསང་བ་རྟེན་འབྲེལ་ལུས་བྱིན་གྱིས་བརླབས་སྟེ། ལུས་དེ་བསྔོ་བ་བྱེད་པའི་དུས་སུ་གཞན་གྱི་དགེ་བ་མི་འཛད་པའི་གཏེར་དུ་སྦེད་པའི་སྣང་བ་འབྱུང༌། གསང་བ་རྟེན་འབྲེལ་ལུས་ དོགས་པ་ ཕྱི་རྟེན་འབྲེལ་སྣང་བ་བྱིན་གྱིས་བརླབས་པའི་དུས་སུ། བསྔོ་བ་ལ་གཙིགས་སུ་བྱེད་པ་ཡིན་ཞེས་པའི་སྒོ་ནས་གཞན་བསྙེན་བཀུར་བྱེད་པ་འབྱུང་བ་དང༌། བསྔོ་བ་ལ་སོ་ནམ་བྱེད་པའི་འཁོར་འདུས་ནས། རང་གི་དོན་སྒྲུབ་པ་དང༌། གང་དུ་ཕྱིན་པ་ཐམས་ཅད་དུ་བསྔོ་བའི་འཕྲིན་ལས་ཀྱིས་སེམས་ཅན་སྨིན་གྲོལ་བྱེད་པ་འབྱུང་གསུང༌། མཐར་ཐུག་སངས་རྒྱས་པའི་དུས་སུ་སྤྲུལ་སྐུ་གསུམ་གྱི་དུས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་རྒྱུན་མི་འཆད་པར་འབྱུང་བ་ནི་སྤྲུལ་པའི་སྐུ་ཡིན། འཁོར་གསུམ་མི་རྟོག་པའི་མི་དམིགས་པ་སྟོང་ཉིད་དུ་རྟོགས་པ་ནི་ཆོས་ཀྱི་སྐུ་ཡིན་ལ། ཟུང་འཇུག་གཉིས་སུ་མེད་པའི་བསྔོ་བས་སྣང་བ་དང་སྟོང་པ་གཉིས་སུ་མེད་པར་བདེ་ཆེན་དུ་ལོངས་སྤྱོད་པས་ལོངས་སྤྱོད་རྫོགས་པའི་སྐུའི་སངས་རྒྱས་ཡིན་ཏེ། མདོ་ལས། ཐབས་དང་ཤེས་རབ་རྐང་གཉིས་གཤོག་པ་བརྐྱང་བྱས་ནས། །གར་འདོད་སར་ཕྱིན་བདེ་བའི་གནས་ཐོབ་འགྱུར། །ཞེས་པ་ཡང་དེ་ལྟ་བུ་ལ་ཟེར་བ་ཡིན་གསུང༌། །ཡང་བསྔོ་བ་མ་ཤེས་པའམ། ཤེས་ཀྱང་མི་དམིགས་པའི་བསྔོ་བས་མ་ཟིན་པས། འཁོར་བར་འཁྱམས་པར་ཤེས་དུས་སུ་བསྔོ་བའི་གོ་བས་འཁོར་འདས་ཀྱི་ཆོས་ཐམས་ཅད་གོ་ནུས་པ་ཡིན་ཏེ། དེ་ཆོས་ཟབ་པ་ཡིན་གསུང༌། སྡུད་པ་ནས། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། གསུངས་པ་ཡང་དེ་ལྟ་བུ་ལ་ཟེར་བ་ཡིན་གསུང༌། དེ་ནས་ལྔ་ལྡན་ལྟ་བུ་གཅིག་ལ་གནད་དུ་བསྣུན་པའི་དུས་སུ་འཁོར་འདས་ཀྱི་ཆཽས་ཐམས་ཅད་གོ་ནས་འོང་བ་ཡིན་ཏེ། སློབ་དཔོན་ཀླུ་སྒྲུབ་ཀྱིས།

འཁོར་བའི་རྩ་བ་འདུ་བྱེད་དེ། །དེ་ཕྱིར་མཁས་པ་འདུ་མི་བྱེད། །ཅེས་པ་དང༌། སེམས་ཉིད་གཅིག་པུ་ཀུན་གྱི་ས་བོན་ཡིན། །ཞེས་པ་དང༌། བག་ཆགས་དག་ལས་བྱུང་བས་ན། །བག་ཆགས་ས་བོན་དག་ཏུ་བཤད། །བག་ཆགས་རྗེས་མཐུན་འཚོགས་པ་ན། །སྲིད་པའི་མྱུ་གུ་དེས་སྐྱེད་དེ། །ཞེས་གསུངས་པ་ཡང་དེ་ལྟ་བུ་ལ་ཟེར་བ་ཡིན་གསུང༌། དེ་རྣམས་ཀྱིས་ཀུ་སུ་ལུ་སྒྲོ་འདོགས་ནང་ནས་གཅོད་པའི་ལུགས། བླ་མའི་རྒྱ་རྡོག་པོ་རེ་རེ་ལ་ནན་ཏན་དུ་བྱས་བྱས་པས། འཁོར་འདས་ཀྱི་ཆོས་ཐམས་ཅད་གོ་ནུས་པ། ལུས་འདི་ཙུག་སྡོད་ལ། སེམས་འདི་ཙུག་ཞོག་དང༌། ཡོན་ཏན་འདི་འདྲ་ཞིག་སྐྱེ་ཡིས་བྱ་བའི་གསུང་རིན་པོ་ཆེ་ལ་བརྟེན་པའི་ཆོས་གཅིག་སྙན་དུ་གསོལ་བ་ལགས། ད་བསྔོ་བ་མཛད་པར་ཞུ་འཚལ། སྔོན་དབྱངས་དལ་འབྱོར་སྡོང་པོ་ལ། །བསླབ་གསུམ་དྲི་མེད་ཡལ་ག་ཅན། །དྲན་ཤེས་མོས་གུས་ལོ་འདབ་རྒྱས། །བྱང་ཆུབ་མེ་ཏོག་འབྲས་ལྡན་པའི། །གུས་བསྟེན་སློབ་མས་ཞུས་པ་ཡིན། །གསུམ་ཚན་བཅུ་ཡི་མན་ངག་འདི། །བཀོད་པའི་དགེ་བ་རྒྱ་མཚོའི་དེས། །འགྲོ་ཀུན་ལྔ་ལྡན་རབ་བརྟེན་ནས། །མི་ཤེས་སྡུག་བསྔལ་སྤངས་ནས་ཀྱང༌། །ཡེ་ཤེས་ལྔ་ལྡན་རྫོགས་སངས་རྒྱས། །སྐུ་ལྔ་དབྱེར་མེད་རྡོ་རྗེ་འཆང༌། །འགྲོ་མགོན་བླ་མ་རིན་ཆེན་གྱིས། །སྐུ་ཡི་བཀོད་པ་གར་བཞུགས་སུ། །མཐའ་ཡས་ཡེ་ཤེས་སྤྱོད་ནུས་ཤོག །འགྱུར་མེད་མོས་གུས་ཏིང་འཛིན་གྱིས། །སྐུ་གསུང་ཐུགས་གསང་མཛོད་འཛིན་ཤོག །འགྲོ་མགོན་རྗེ་ཡི་བཀའ་དྲིན་གྱིས། །དགོས་འདོད་ནོར་བུ་སེམས་ལ་རྙེད། །ཆགས་སྡང་གཉིས་ཀྱི་སྡོས་ཐག་བཅད། །འཁོར་འདས་གཉིས་ཀྱི་རེ་དོགས་བྲལ། །རོ་མཉམ་ངང་ནས་བྱང་སེམས་འཕེལ། །མཉམ་བཞག་ནང་དུ་གཞན་དོན་རྫོགས། །ལྷ་དང་རང་སེམས་དབྱེར་མེད་པས། །གཅིག་པུར་བསྡད་ཀྱང་འཕྲིན་ལས་རྒྱས། །ཞེན་མེད་ཆོས་སྐུའི་མོས་གུས་ཀྱིས། །རང་སེམས་རྟོགས་པའི་རྣལ་འབྱོར་བདེ། །མད་ཀྱང་སྐུ་རེ་བགྱིས་པ་ལགས། །འགྲོ་མགོན་རྗེ་ཡི་གསུང་བཞིན་བཀོད། །འདི་ལ་འགལ་འཁྲུལ་མཆིས་སྲིད་ན། །ཉམས་རྟོག་ལྡན་ལ་བཟོད་པར་གསོལ། །སློབ་དཔོན་པད་མས་བྱིན་གྱིས་བརླབས་པའི་གནས།

ཡོན་ཏན་རིན་པོ་ཆེན་གཅལ་དུ་བཀྲམ་པའི་གཅལ་ཀ་ཕྱུགས་སྐྱོངས་སུ། ཤཱཀྱའི་དགེ་སློང་མན་ཛྙུ་ཤྲི་ཞེས་བྱ་བས། གསུང་རིན་པོ་ཆེ་བདུད་རྩི་ཚིགས་གསུམ་གནད་ཀྱི་མན་ངག་ཅེས་བྱ་བ། གུས་པ་དང་བརྩེ་བའི་བསམ་པས་ཡི་གེར་བཀོད་པའོ། །