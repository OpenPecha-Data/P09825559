༄༅། །རྡོ་རྗེ་འཆང་སོགས་རྩ་བརྒྱུད་བླ་མ་དང༌། །རྒྱུད་བཞིའི་ཡི་དམ་གཙོ་བོ་འཁོར་ལོ་སྡོམ། །ཟག་མེད་བདེ་སྟེར་རྡོ་རྗེ་ཕག་མོ་ཡི། །རྩ་གསུམ་དཀྱིལ་འཁོར་རབ་འབྱམས་ཕྱག་གི་ཡུལ། །ཉི་ཤུ་རྩ་བཞིའི་ཡུལ་རྣམས་ཀུན་གྱི་གཙོ། །དཔལ་ཆེན་འཁོར་ལོ་སྡོམ་པའི་ཕོ་བྲང་མཆོག །ལྷ་མི་འགྲོ་བ་ཀུན་གྱི་ཕྱག་མཆོད་རྟེན། །དག་པའི་ཞིག་མཆོག་དཔལ་གྱི་ཙཱ་རིར་བདུད།། 

ཙཱ་རི་ཡུལ་སྨད་ཀྱི་གནས་བསྟོད་མཁའ་འགྲོའི་དྲིལ་ཆུང་ཞེས་བྱ་བ། ན་མོ་གུ་རུཿཙཀྲ་སཾ་བྷ་ར་ཡ། ཡབ་བདེ་ཆན་ཧེ་རུ་ཀ་དཔལ་དང༌། །ཡུམ་ཆོས་དབྱིངས་རྡོ་རྗེ་ཕག་མོ་ཡི། །ཞབས་སྤྱི་བོར་བཀོད་དེ་ཕྱག་བགྱིས་པས། །བདག་རང་རྒྱུད་བྱིན་གྱིས་བརླབ་ཏུ་གསོལ། །དུས་དེ་རིང་ཙཱ་རི་ཡུལ་སྨད་ཅེས། །མ་མཁའ་འགྲོའི་གནས་ལ་མོས་གུས་ཀྱི། །བསྟོད་པའི་དབྱངས་ཞིག་ལེན་ལགས་ན། །མཛེས་པའི་སྙན་གྱིས་གསན་དུ་གསོལ། །གཡས་དཔའ་བོའི་ཚོགས་ཀྱི་སེང་གེའི་སྒྲ། །ངན་བུ་ཡི་གླུ་ལ་རམ་འདེགས་མཛོད། །གཡོན་མ་དང་མཁའ་འགྲོའི་འགྱིང་བག་གིས། །རོལ་པའི་གར་སྟབས་བརྩེན་པར་མཛོད། །གནས་ཙཱ་རི་ཏྲ་ལ་གྲོང་སྡེ་ལྔ༌། །དེའི་ནང་ནས་ཡུལ་སྨད་ཅེས་བྱ་བ། །མ་དང་མཁའ་འགྲོའི་སྒྲུབ་གནས་ཀྱི། །ཁྱད་ཆོས་སྙིང་ནས་བསྔགས་པར་འདོད། །དཔལ་གཉོས་མགར་ཆོས་གསུམ་རྒྱ་རས་ཀྱིས། །གནས་སྒོ་མོ་ཕྱེ་བར་བྱོན་དུས་སུ། །སའི་དབྱིབས་ནི་རྡོ་རྗེ་ཕག་མོ་ཡུམ། །གན་རྐྱལ་དུ་གཟིམ་པ་འདྲ་བ་གཟིགས། །གནས་སྤུར་ཆེན་གྱི་རི་བོ་བརྗིད་པ་དེར། །སྤུར་ཆེན་དཔའ་བོའི་རི་བོ་དང༌། །སྤུར་ཆུང་དཔའ་མོའི་རི་ཞེས་པ། །མཐོང་གྲོལ་གྱི་རི་བོ་མཛེས་པ་ཡོད། །རིའི་ལོགས་ན་ཤིན་ཏུ་གསལ་བ་ནི། །དཔའ་བོ་རྡོ་ཡི་ཐོད་པ་ཞེས། །དེའི་ནང་དུ་ཞི་རྒྱས་དབང་དྲག་གི། །ཡི་དམ་གྱི་ལྷ་ཡི་དཀྱིལ་འཁོར་ཡོད། །དེར་བྲག་རི་མཆོད་རྟེན་འདྲ་བ་ཡི། །རི་སྣ་མཆོད་ཀོང་དང་འདྲ་བ་དེར། །ཡུམ་ཨ་མ་ལ་ཨང་གིན་མཆེད་གསུམ་མམ། །ཡུམ་དྲི་མེད་གཟུགས་ཅན་རྣམ་གསུམ་བཞུགས། །རི་དེ་ཡི་རྩེ་མོ་ངོསཡངས་ལ། །ཕྲིན་ལས་ཀྱི་བདུད་རྩིའི་མཚོ་བཞི་འཁྱིལ། །རི་བོ་འདི་བདེ་མཆོག་ཡབ་ཡུམ་གྱི། །ལྷའི་ཕོ་བྲང་གཞལ་ཡས་ཁང་ཆེན་ཡིན། །དུས་བཟང་པོ་དྲུག་པ་ཚེས་བཞི་ལ། །རང་ཡུལ་ཙཱ་རིའི་སྐྱེ་བོ་དང༌། །ཕྱོགས་གཞན་གྱི་སྐལ་ལྡན་ལས་འཕྲོ་ཅན། །གནས་སྐོར་བ་མ་ལུས་འདི་རུ་འཛོམས། །དེའི་འགྲམ་ན་གཟི་ཆེན་གསང་ཕུག་དང༌། །རྟ་མགྲིན་གྱི་དབུ་རྩེའི་རི་ལོགས་སུ། །རྟ་མགྲིན་དང་ཕག་མོ་ཡབ་ཡུམ་གྱི། །གནས་མཆོག་གྱུར་མགི་གི་དགའ་སྟོན་ཡོད། །དེའི་གཡོན་དུ་འཕགས་མ་སྒྲོལ་མའི་གནས། །མ་རྒྱལ་ཡུམ་སྒྲོལ་མ་དཀར་སྔོན་གྱི། །ཕོ་བྲང་མིག་གིས་མཐོང་ཙམ་གྱིས། །ཡིད་དད་པའི་མྱུ་གུ་བསྐྱེད་པ་ཡོད། །དེའི་འོག་ན་ལྡེའུ་གཡག་ལ་ཞེས། །ལ་སྟེང་དུ་དངོསགྲུབ་བམ་རོ་ཡོད། །དེ་མཐོང་ཐོས་དྲན་པས་སངས་རྒྱས་པ། །བྲམ་ཟེ་སྐྱེ་བ་བདུན་པ་ཡི། །སྐུ་གདུང་གི་བམ་རོ་ཡིན་ཞེས་གསུང༌། །དུས་ཚེས་བཟང་དང་ནི་དུས་བཟང་ལ། །བམ་རོ་དེས་འཁུན་པའི་སྐད་འབྱིན་པ། །ལས་བསོད་ནམས་ཅན་གྱི་མི་མང་པོས། །སྒྲ་དངོས་སུ་ཐོས་པ་མང་པོ་བྱུང༌། །ནད་རྩ་དཀར་དང་གྲིབ་ནད་འགོག་བྱེད་པ། །སྦ་གདུབ་དང་སྨྱུག་ཚིགས་བཟང་པོའི་རྒྱུ། །ཙཱ་རི་ཡི་སྨྱུག་མ་བྱིན་རླབས་ཅན། །རི་འདི་ཡི་ལོགས་ནས་ཞུ་བ་ཡིན། །གནས་དེ་ན་བཀྲ་ཤིས་བརྩེགས་པའི་རི། །རྣམ་སྲས་ཀྱི་བང་མཛོད་འདྲ་བའི་ནང༌། །བཀའ་མདོ་སྔགས་ཀྱི་ཆོས་ཀྱི་གཏེར་ཆེན་པོ། །རི་འདི་ཡི་ཁོང་དུ་སྦས་ནས་ཡོད། །ཡུལ་སྨད་དབུས་ཀྱི་ཐང་དཀྱིལ་ན། །རི་ཚོགས་དང་ནུ་འབུར་འདྲ་བ་ཡོད། །བདེ་སྟེར་ནུ་འབུར་གྱི་རི་དེ་ལ། །མཁའ་འགྲོ་འབུམ་ཐིམ་ཞེས་སུ་གྲགས། །གནས་གསེར་སྒོ་གཉོས་མགར་རྒྱ་རས་སོགས། །ཕ་སྐྱེས་ཆེན་མང་པོས་རི་འདི་ལ། །ཨོཾ་ཨཱཿཧཱུྃ་དང་མ་མཁའ་འགྲོ། །བྱེ་བ་འབུམ་ཐེར་ཐིམ་པ་གཟིགས། །ཡུལ་ཉེར་བཞིའི་ཡ་གྱལ་གནས་འདི་ནི། །མཐོང་བའམ་ཡིད་ལ་དྲན་པས་ཀྱང༌། །དཔལ་འཁོར་ལོ་སྡོམ་པ་ཡབ་ཡུམ་དང༌། །མ་མཁའ་འགྲོས་རྗེས་སུ་འཛིན་ཞེས་གསུངས། །འདིར་བདུད་རྩི་ཀླུ་ཡི་ཆུ་མིག་དང༌། །རང་བྱུང་རྫ་ཡི་མཆོད་རྟེན་སོགས། །རྟེན་ངོ་མཚར་ཅན་གྲངས་མེད་ཡོད་ན་ཡང༌། །མི་ཕལ་པའི་བློ་རུ་ཆུད་པ་དཀའ། །དེར་རིན་ཆེན་བྲག་རྀ་གསེང་དབར་ནས། །ཡན་ལག་བརྒྱད་ལྡན་གྱི་ཆུ་རྒྱུན་ནི། །ལྷ་ཡི་དར་དཀར་བརྐྱངས་འདྲ་བ། །སྒྲ་སྙན་པོ་སྒྲོག་ཅིང་འབབ་པ་ཡོད། །དཔྱིད་ནམ་ཟླ་ཤར་དུས་བྱ་བྱིའུས། །གནས་བཟངགི་བསྟོད་པའི་གླུ་དབྱངས་ལེན། །དབྱར་ལང་ཚོ་རྒྱས་དུས་རི་ཀླུང་ཀུན། །མེ་ཏོག་གི་གོས་ཀྱི་ཀླུབས་ནས་སྡོད། །གནས་བངཟ་པོ་དག་པ་ཤྲཱི་དཔལ། །ཙཱ་རི་ཏྲ་ཡི་བཀོད་པ་ལ། །སྙན་ཚིག་གིས་བསྟོད་ནས་གླུ་ལེན་པ། །མ་མཁའ་འགྲོ་མཉེས་པའི་མཆོད་པ་ཡིན། །ཚུལ་འདི་ལ་འབད་པའི་དགེ་བ་ཡིས། །གནས་མཆོག་འདིར་མོས་གུས་དད་ལྡན་གྱིས། །སྐལ་ལྡན་གྱི་སྐྱེས་བུ་མ་ལུས་པ། །ལམ་ཟབ་མོའི་རྟོགསཔ་རྙེད་པར་ཤོག

ལུས་ལྷན་སྐྱེས་བདེ་བས་ཚིམ་པ་དང༌། །ངག་མཁའ་འགྲོའི་གླུ་དང་མི་འབྲལ་ཞིང༌། །ཡིད་བདེ་སྟོང་མཆོག་ལ་མངའ་བརྙེས་ཏེ། །མ་འགྲོ་བ་འདྲེན་པ་མཆོག་གྱུར་ཤོག ༄༅།། །།༈འཁོར་ལོ་སྡོམ་པ་བདེ་མཆོག་དག་པ་ཡི་ཤེལ་རིར། །རྩེ་གཅིག་མོས་གུས་དད་པས་གསོལ་བ་ཞིག་བཏབས་ཏེ། །ངོ་མཚར་གནས་མཆོག་ཙཱ་རིའི་བཤད་པ་འདི་བརྗོད་པར། །དཔའ་བོ་མཁའ་འགྲོ་རྣམས་ཀྱིས་གནང་བ་ཞིག་སྩོལ་ཅིག། །།སྨོན་ཚིག། གངས་ཅན་གྲུབ་པ་རྣམས་ཀྱི་དཀའ་ཐུབ་གཞི། །ཙཱ་རི་ཏྲ་ཞེས་ཕྱོགས་ཀཡི་གཞོན་ནུ་མས། །སྙན་པའི་བ་དན་བསྒྲེང་བའི་གནས་མཆོག་དེར། །འགྲོད་པའི་སྐལ་བཟང་ལྡན་པའི་སྐྱེས་བུའི་ཆེད། ༡ །གནས་ཡིག་ཕྱོགས་བསྡུས་ལམ་གསལ་སྒྲོན་མེ་འདི། །ལྷག་བསམ་དག་པའི་དཔུང་པས་ཉེར་བསྟེགས་ཏེ། །རང་ནུས་འབད་པས་བསྐྲུན་པའི་ལེགས་བཡས་ལས། །རྣམ་དཀར་འབྲས་བུ་གང་ཞིག་འཐོབ་གྱུར་ན། ༢ །དེ་ཡིས་ཡིད་ཅན་སྤྱི་དང་གནས་མཆོག་ལ། །ཕྱག་མཆོད་བསྐོར་བའི་དད་ལྡན་སྐྱེས་བུ་དང༌། །ལྷག་པར་བདག་ལ་དྲིན་དུ་ཆེ་བའི་ཕ། །དཀོན་མཆོག་ལྷུན་གྲུབ་དང་ནི་དྲིན་ཅན་མ། ༣ །ཚེ་རིང་སྒྲོལ་མ་བསམ་འགྲུབ་ལྷ་མོ་སོགས། །ལས་དང་སྨོན་པས་འབྲེལ་བའི་སྐྱེ་འགྲོ་ཀུན། །བདེ་ནས་བདེ་བའི་ལམ་བཟང་མྱུར་འགྲོད་དེ། །བྱང་ཆེན་གོ་འཕང་དམ་པར་རེག་པར་ཤོག །ཁྱད་པར་འགྲོ་ཀུན་ཧེ་རུཿཀ་དཔལ་དང༌། །ཡུམ་ཆེན་ཕག་མོ་མཁའ་འགྲོའི་ཚོགས་རྣམས་ཀྱིས། །མཉེས་བཞིན་རྗེས་སུ་བཟུང་སྟེ་ཕྱག་རྒྱ་ཆེའི། །ལམ་བཟང་མངོན་དུ་གྱུར་པའི་རྒྱུ་རུ་སྨོན།། །།