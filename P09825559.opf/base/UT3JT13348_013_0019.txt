པར་ཐེངས་གཉིས་པའི་དཔེ་སྐྲུན་གསལ་བཤད།

རྒྱལ་བ་ཀུན་གྱི་སྙིང་རྗེའི་རང་གཟུགས་འཕགས་མཆོག་ཕྱན་ན་པདྨོའི་ཐུགས་རྗེའི་གྲིབ་བསིལ། ཀླུ་སྒྲུབ་གཉིས་པ་སྐྱོབ་པ་འཇིག་རྟེན་གསུམ་མགོན་གྱི་རྒྱལ་ཚབ། འོ་སྐོལ་རྣམས་ལ་བཀའ་དྲིན་སྒོ་ཀུན་ནས་མཚུངས་པ་མེད་པའི་འདྲེན་མཆོག་འབྲི་གུང་༧སྐྱབས་མགོན་ཉི་ཟླ་ཟུང་གི་ཐུགས་བསྐྱེད་ཕྲིན་ལས་ཀྱི་འཇུག་པ་དུས་སུ་བབས་པའི་སྐབས་༧སྐྱབས་མགོན་དཀོན་མཆོག་བསྟན་འཛིན་ཀུན་བཟང་ཕྲིན་ལས་ལྷུན་གྲུབ་དཔལ་བཟང་པོ་མཆོག གོང་མ་རིམ་བྱོན་གྱི་མཛད་པ་ཐམས་ཅད་ཕྱོགས་གཅིག་ཏུ་བསྡོམས་པ་ལས་ལྷག་པའི་སྐུ་ངལ་བརྒྱ་ཕྲག་དུ་མ་ལྷུར་བཞེས་མཛད་དེ་ལུང་རྟོགས་ཀྱི་བསྟན་པ་རིན་པོ་ཆེ་བཤད་དང་སྒྲུབ་པའི་སྒོ་ནས། ཉམས་པ་སླར་གསོ། མི་ཉམས་རྒྱུད་འཛིན་གནང་བའི་བསྟན་འགྲོའི་མཛད་པ་གྲངས་ལས་འདས་པའི་ནང་ཚན་གལ་ཆེ་བ་བོད་ཀྱི་རིག་གཞུང་སྤྱི་དང༌། བྱེ་བྲག་འབྲི་གུང་བཀའ་བརྒྱུད་ཀྱི་ཕྱག་དཔེ་རྣམས་དུས་འགྱུར་མི་ཟད་པ་རིམ་བྱུང་གིས་དཔེ་རྒྱུན་ཆེས་ཆེར་དཀོན་པའི་སྐབས་འདིར། མགོན་པོ་གང་གིས་འཛམ་གླིང་ཤར་ནུབ་ཡུལ་གྲུ་ཀུན་ནས་མ་དཔེ་འཚོལ་ཞིབ་གནང་དང་གནང་བཞིན་པའི་ཐུགས་རྗེའི་བཀའ་དྲིན་ལ་བརྟེན་འབྲི་གུང་བཀའ་བརྒྱུད་ཀྱི་གསུང་རབ་མང་དག་ཅིག་ད་ཆ་རིག་མཛོད་འཕྲུལ་པར་ཐོག་གསར་དུ་པར་སྐྲུན་ཐུབ་པ་བྱུང་བའི་ནང་ཚན་སྐྱོབ་པ་འཇིག་རྟེན་གསུམ་མགོན་བཀའ་འབུམ་གྱི་ཕྱིའི་བཀའ་འབུམ་པོད་༼ཀ་ ནས་ཆ༽བར་དང༌། ནང་གི་ཟབ་ཆོས་པོད་༼ཇ་ ནས། ཏ༽བར་པོད་གསུམ། བཀའ་འབུམ་ཁ་སྐོང་པོད་༼ཐ ནས། ན༽བར་བཅས་བཀའ་འབུམ་པོད་བཅུ་གཉིས་པར་ཐེངས་དང་པོ་སྤྱི་ལོ་༢༠༠༠ ལོར་པར་སྐྲུན་ཆ་ཚང་ཟིན་ཡང༌། པོད་ན༽པ་པོད་ཚད་མ་ལོན་པ་ད་ལན་པར་ཐེངས་གཉིས་པའི་སྐབས་ཆོས་ཚན་ཞལ་སྐོང་ཞུས་པ་གཤམ་གསལ། འཇིག་རྟེན་མགོན་པོའི་ཟབ་ཆོས་རྣལ་འབྱོར་བཞི་ལྡན། ཐབས་ལམ་གསལ་བའི་སྒྲོན་མེ། དཔལ་ཡེ་ཤེས་མགོན་པོའི་བསྟོད་པ། བདེ་མཆོག་དྲིལ་བུའི་རི་གནས་བཤད།

ལྔ་ལྡན་ཤོག་ཁྲ་མའི་རྒྱབ་ཆོས། རྗེའི་ཚིག་གསུམ་གནད་ཀྱི་གདམས་པ། སྐུ་གཤེགས་ཁའི་ཞལ་ཆེམས་དབོན་ཤེས་རབ་འབྱུང་གནས་ཀྱིས་ཡི་གེར་བཏབ་པ། སྐུ་གཤེགས་ཁར་ཉེ་གནས་རྣམས་ཀྱིས་སྒྲུབ་པ་བྱེད་པའི་དམ་བཅའ་ཕུལ་བ་ལ་གསུངས་པ། འཆི་བ་བླུ་བ། གཏུམ་མོའི་ལོ་རྒྱུས། སྨོན་ལམ་བསྡུས་པ། ཡི་གེ་འབྲི་ཚུལ་ཚེག་ཕྲད་ཇི་བཞིན་དགོས་པར་གདམས་པ། ཨ་ཕྱིའི་བསྐང་བ་བཀའ་རྒྱ་མ་བཅས་ཞལ་སྐོང་ཞུས་ཡོད། ད་ལན་པར་ཐེངས་གཉིས་པའི་སྐབས་བསྐྱར་དུ་ཞུས་དག་ཐེངས་གཉིས་དང༌། གསང་བའི་ཟབ་ཆོས་པོད་གཉིས་མ་དཔེ་མ་འདྲ་བ་བཅུ་ཙམ་ཕན་ཚུན་གོ་བསྡུར་གྱིས་ཞུས་དག་བྱས་ཡོད། དེ་སྔོན་པར་ཐེངས་གཉིས་པའི་སྐབས་པར་སྐྲུན་མ་ཞུས་པ་ཤིན་ཏུ་བཀའ་རྒྱ་ཆེ་བའི་གསང་བའི་ཟབ་ཆོས་པོད་གཉིས་ད་ལན་ཐེངས་གཅིག་པར་སྐྲུན་མ་ཞུས་ཚེ་སླད་མ་ཕྱི་རིག་མཛོད་ནང་ནས་བརླག་གཏོར་ཤོར་ཉེན་ཆེ་བས། སྔོན་འགྲོ་དང་དངོས་གཞིའི་ཉམས་ལེན་ལེགས་པར་གྲུབ་པའི་སྒྲུབ་གྲྭ་རྣམ་པའི་ཆེད་ཚར་གྲངས་བརྒྱ་ཐམ་པ་པར་སྐྲུན་ཞུས་ཡོད། ཐེངས་འདིའི་པར་སྐྲུན་སྐབས་པོད་ཀ༽ནས། ག༽བར་གྱི་དབུ་ལྷ་རྣམས་ཟབ་མོ་ལྟ་བརྒྱུད་དང༌། ང༽ ནས། ཆ༽བར་རྒྱ་ཆེན་སྤྱོད་བརྒྱུད། ཇ༽བཀའ་བབས་དང་པོ། ཉ༽བཀའ་བབས་གཉིས་པ། ཏ༽བཀའ་བབས་གསུམ་པ། ཐ༽བཀའ་བབས་བཞི་པ། ད༽ནས། ཕ༽བར་རྟོགས་པ་བྱིན་རླབས་ཀྱི་བརྒྱུད་པ་བཅས་ཅུང་ཟད་བསྡུས་ཏེ་བཀོད་པ་ཡིན། དབུ་ལྷའི་རི་མོ་ཕལ་ཆེ་བ་གཞིས་རྩེ་ཁ་རག་ལྷ་བྲིས་བུ་ཆུང་ལགས་ནས་བྲིས་གནང་མཛད་པ་དང༌། ལོ་ཙཱ་བ་ཀྲོ་ནིས་ལགས་ནས་བོད་ཡིག་Program TibetDoc རིམ་པ་གསར་ཤོས་དང༌། ཚིག་མཛོད་འདྲ་མིན་བཅས་ལྷག་བསམ་ཆེན་པོས་རིན་མེད་ཞལ་འདེབས་གནང་བ་བཅས་ཐེངས་འདིའི་༧སྐྱོབ་པའི་བཀའ་འབུམ་པར་ཐེངས་གཉིས་པ་ལེགས་གྲུབ་ཀྱི་མཐུན་འགྱུར་མཁན་རྣམས་ལ་ཐུགས་རྗེ་ཆེ་ཞུ་རྒྱུ་ཡིན། ལྡི་ལི་འབྲི་གུང་བཀའ་བརྒྱུད་གསུང་རབ་ཉམས་གསོ་ཁང་ལས་འགོ་ཚུགས་ནས་ལོ་ལྔའི་རིང་གསུང་རབ་པར་སྐྲུན་ཞུས་པའི་དཀར་ཆག་རོབ་བསྡུས་ཙམ་ནི།

༧སྐྱོབ་པ་འཇིག་རྟེན་གསུམ་མགོན་གྱི་བཀའ་འབུམ་པོད་ ༡༤། སྤྱན་སྔ་རྣམ་གཉིས་ཀྱི་གསུང་འབུམ་པོད་ ༢། རྒྱལ་དབང་ཀུན་དགའ་རིན་ཆེན་གྱི་གསུང་འབུམ་པོད་ ༦། བདེ་མཆོག་ཆོས་སྐོར་པོད་ ༡། གཤིན་རྗེའི་ཆོས་སྐོར་པོད་ ༡། དགོངས་གཅིག་རིན་བྱང་མ་པོད་ ༡། ཐེག་ཆེན་བསྟན་སྙིང་འགྲེལ་ཆེན་པོད་ ༢། དགོངས་གཅིག་འགྲེལ་ཆེན་པོད་ ༢། འོད་ཟེར་སྐོར་གསུམ་པོད་ ༤། དགྱེས་རྡོར་མགར་འགྲེལ་པོད་ ༡། ཉམས་ལེན་ཕྱོགས་སྒྲིག་པོད་ ༡། བཅས་ལྡེབ་གྲངས་སུམ་བརྒྱ་ལྷག་ཅན་གྱི་པོད་ ༣༥ ཙམ་དང༌། ཉེར་མཁོའི་ཆོས་ཚན་འགའ་ཞིག་བཅས་གསར་དུ་རིག་མཛོད་དུ་པར་རྩ་གསར་འཇུག་དང༌། ཞུས་དག དཔེ་སྒྲིག་བཅས་སྒྲུབ་དཔོན་བསོད་ནམས་འབྱོར་འཕེལ་རིན་པོ་ཆེ་དང༌། སྐུ་ཞབསརིན་ཆེན་ཕུན་ཚོགས་གཉིས་ཀྱིས་མཐུན་འགྱུར་བདག་རྐྱེན་འོག་གོང་ཞུས་ཕྱག་དཔེ་ཁག་ཚང་མ་ཚར་གྲངས་ལྔ་བརྒྱ་རེ་ལས་མི་ཉུང་བ་པར་སྐྲུན་ཞུས་ཏེ་རང་ཁོངས་འབྲི་གུང་བཀའ་བརྒྱུད་ཀྱི་དགོན་ཁག་རྣམས་ལ་རྟེན་འཇོག་དུ་ཕུལ་ཡོད། ལས་ཁུངས་དུས་ཡུན་ལོ་ལྔའི་ནང་མཁན་པོ་རིག་འཛིན་དབང་རྒྱལ་ལོ་གཅིག མགོན་པོ་རྡོ་རྗེ་ལོ་གཉིས། དཀོན་མཆོག་ཚུལ་ཁྲིམས་ལོ་གཅིག་དང་ཕྱེད་ཀ་བཅས་དང༌། ལོ་ལྔ་ཆ་ཚང་མཐའ་འཁྱོལ་ལས་བྱེད་ཡོ་རད་བརྩོན་འགྲུས་སེངྒེ༌། ཡེ་ཤེས་རྒྱ་མཚོ། ཀརྨ་འགྱུར་མེད། དཀོན་མཆོག་དོན་གྲུབ། གུས་སྐལ་བཟང་ཆོས་འཕེལ་བཅས་ཚང་མས་ཕྱར་གྲུ་མཉམ་འདེགས་ཀྱིས་སོ་སོའི་རང་འཁྲིའི་ལས་འགན་གང་ཡོད་ཅི་ཐུབ་ཞབས་ཏོག་ཞུས་པ་བཅས་འབྲི་གུང་བཀའ་བརྒྱུད་གསུང་རབ་ཉམས་གསོ་ཁང་ནས།།